Candra-vṛtti

Candragomin: Candra-vṛtti : Der Originalkommentar Candragomin's zu seinem
grammatischen Sūtra, hrsg. von Bruno Liebich. Leipzig : Brockhaus 1918. [Abhandlungen für die Kunde des Morgenlandes, 14]

input by zxs
zhangxueshan246@gmail.com
(ɔ) COPYLEFT 2014 ALL WRONGS RESERVED

namo vāgīśvarāya,
siddhaṃ praṇamya sarvajñaṃ sarvīyaṃ jagato gurum
laghuvispaṣṭasaṃpūrṇam ucyate śabdalakṣaṇam.

atha kimartho varṇānām upadeśaḥ, pratyāhārārthaḥ. pratyāhāro hi lāghavena śāstrapravṛttyarthaḥ.


pratyāhārasūtra

aiuṇ, 0.1,
a i u ity anena krameṇa varṇān upadiśyānte ṇakāram itaṃ kroti pratyāhārārtham. tasyoccāraṇaṃ bhavaty ekena, ṛko 'ṇo ralāv (1.1.15) ity akāreṇa. jātinirdeśaś cāyam.

ṛḷk, 0.2,
ṛ ḷ ity etau varṇāv upadiśya pūrvāṃś cānte kakāram itaṃ karoti pratyāhārārtham. tasyoccāraṇaṃ bhavati caturbhiḥ, ako 'ki dīrgha (5.1.106) ity akāreṇa, iko yaṇ aci (5.1.74) itīkāreṇa, ugita (5.2.44) ity ukāreṇa, ṛko 'ṇo ralāv (1.1.15) ity ṛkāreṇa. akārādayo varṇāḥ pracuraprayogaviṣayās, teṣāṃ sujñānam upadeśaprayojanam. ḷkāras tu kḷpistha eva prayujyate, kḷpeś ca pūrvatrāsiddham (6.3.27) iti latvam asiddham, tata ṛkāra evāckāryāṇi bhaviṣyantīti kimartham ḷkāra upadiśyate, latvavidhānād yāni parāṇy ackāryāṇi tāny ḷkāre yathā syur iti. kāni punas tāni, plutaḥ svarito dvirvacanaṃ ca, kḷ3ptaśikha, prakḷptaḥ, kḷpptavān iti. yac cāśaktijam asādhu śabdarūpaṃ tadanukaraṇasyāpi sādhutvam iṣyate, tatsthasyāpy ḷkārasyāckāryapratipattyartham upadeśaḥ kriyate. ṛtaka iti prayoktavye śaktivaikalyāt kumāryā ḷtaka iti prayuktaḥ. tam anyo 'nukaroti, kumāry ḷtaka itīyam āheti.

eoṅ (0.3)
e o ity etau varṇāv upadiśyānte ṇakāram itaṃ karoti pratyāhārārtham. tasyoccāraṇaṃ bhavaty ekena, iko 'deṅ kriyārthāyā (6.2.1) ity ekāreṇa.

aiauc (0.4)
ai au ity etau varṇāv upadiśya pūrvāṃś cānte cakāram itaṃ karoti pratyāhārārtham. tasyoccāraṇaṃ bhavati caturbhiḥ, acaādaijjhetur araktavikāra (5.2.36) ity akāreṇa, khitīca ekāco 'ma (5.2.4) itīkāreṇa, eco 'yavāyāva (5.1.75) ity ekāreṇa, ajāgṛņiśvīnāṃ sicy ataṅy ādaij (6.1.3) ity aikāreṇa.
pratyāhāre 'nubandhānāṃ katham ajgrahaṇeṣu na,
jñāpakād apradhānatvāl lopaś ca balavān iti.
varṇeṣu ye varṇaikadeśā varṇāntarasamānākṛtayas teṣu tatkāryaṃ na bhavati, tacchāyānukāriṇo hi te na punas ta eva, pṛthakprayatnanirvartyaṃ hi varṇam icchanty ācāryāḥ. nugvidhilādeśaṇatveṣv ṛkāre pratividhātavyam.

hayavaralaṇ (0.5)
ha ya va ra la ity etān varṇān upadiśya pūrvāṃś cānte ṇakāram itaṃ karoti pratyāhārārtham. tasyoccāraṇaṃ bhavati dvābhyām, iṇaḥ ṣa (6.4.34) itīkāreṇa, iko yaṇ aci (5.1.74) iti yakāreṇa. iṇgrahaṇāni sarvāṇy anena ṇakāreṇa, aṇgrahaṇāni tu pūrveṇa ṇakāreṇa. jātinirdeśaś cāyam. ayaṃ repho yakārāt para upadiśyate. tasya yarupādāne yayupādāne yamupādāne copādāne sati prātar nayatīty atra yato ñami ñam vā (6.4.140) iti ñamādeśaḥ prāpnoti, nadīhrada ity atrāco rahād dve (6.4.141) iti dvirvacanaṃ prāpnoti, naraṃ rathenety atrānusvārasya yayi yam (6.4.151) iti yamādeśaḥ prāpnoti. naiṣa doṣaḥ. ākṛtau padārthe samudāye sakṛllakṣye lakṣaṇaṃ pravartata iti darśane yaro ñami ñam veti ñam pratyāsannataro bhavatīty evam etat pravartate. tad anena gakārādīnāṃ ṅakārādayo ye yathāsvaṃ sthānato nāpi guṇataś ca sthānamātreṇa guṇamātreṇa ca te sarve nivartitā iti sthānamātreṇa pratyāsanno rephasya ṇakāro na bhavati. dvirvacane 'pi rephasya yarantarbhāve 'pi sati yat kāryitvaṃ prāptaṃ tat sākṣācchiṣṭena nimittabhāvena bādhyata iti na dvir ucyate rephaḥ. anusvārasya yayi yam ity etad apy anusvārasya nimittapratyāsannataraṃ sakṛd eva yamaṃ vidadhāti. na ca rebhasya nimittasyānunāsikaḥ pratyāsannataro 'stīti na bhaviṣyati naraṃ rathenety atra. atra hakārādiṣv akāra uccāraṇārthaḥ, anyatra prayojanābhāvāt, halām api jātinirdeśāt.

ñamaṅaṇanam (0.6)
ña ma ṅa ṇa na ity etān varṇān upadiśya pūrvāṃś cānte makāram itaṃ karoti pratyāhārārtham. tasyoccāraṇaṃ bhavati pañcabhiḥ, śaś cho 'mi (6.4.157) ity akāreṇa, anusvārasya yayi yam (6.4.151) iti yakāreṇa, yaro ñami ñam vā (6.4.140) iti ñakāreṇa, vinmator mam (?) iti makāreṇa, ṅamo hrasvād dve (6.4.17) iti ṅakāreṇa. kecit tu sarvāṇy etāni pratyāhāragrahaṇāni ñakāreṇa bhavantv iti makārānubandhaṃ pratyācakṣate. tathā ca sati ṅamo hrasvād dve iti dvitvabhājor jhabhor abhāvād dvitvābhāvapratipattau pratipattigauravaṃ syāt.

jhabhañ (0.7)
jha bha ity etau varṇāv upadiśya pūrvāṃś cānte ñakāram itaṃ karoti pratyāhārārtham. tasyoccāraṇaṃ bhavaty ekena, ata ād yañi (6.2.39) iti yakāreṇa.

ghaḍhadhaṣ (0.8)
gha ḍha dha ity etān varṇān upadiśya pūrvāṃś cānte ṣakāram itaṃ karoti pratyāhārārtham. tasyoccāraṇaṃ bhavati dvābhyām, jhaṣa ekācaḥ sdhvor baśo bhaṣ (6.3.69) iti jhakārabhakārābhyām.

jabagaḍadaś (0.9)
ja ba ga ḍa da ity etān varṇān upadiśya pūrvāṃś cānte śakāram itaṃ karoti pratyāhārārtham. tasyoccāraṇaṃ bhavati pañcabhiḥ, bhobhagoaghobyo 'si lopa (6.4.24) ity akāreṇa, haśi cāto ror (5.1.119) iti hakāreṇa, vaśi (5.4.128)
iti vakāreṇa, jhalo jaś (6.3.67) iti jakāreṇa, jhaṣa ekācaḥ sdhvor baśo bhaṣ (6.3.69) iti bakāreṇa. 

khaphachaṭhathacaṭatav(0.10)
kha pha cha ṭha tha ca ṭa ta ity etān varṇān upadiśyānte vakāram itaṃ karoti pratyāhārārtham. tasyoccāraṇaṃ bhavaty ekena, naś chavy apraśān (6.4.3) iti ehakāreṇa. khaphagrahaṇam uttarārtham.

kapay (0.11)
ka pa ity etau varṇāv upadiśya pūrvāṃś cānte yakāram itaṃ karoti pratyāhārārtham. tasyoccāraṇaṃ bhavati pañcabhiḥ, anusvārasya yayi yam (6.4.151) iti yakāreṇa, maya uño 'ci va (6.4.16) iti makāreṇa, jhayo ho jhay (6.4.156) iti jhakāreṇa, pumaḥ khayy ami (6.4.2) iti khakāreṇa, cayaḥ śari dvitīya (6.4.158) iti cakāreṇa.

śaṣasar (0.12)
śa ṣa sa ity etān varṇān upadiśya pūrvāṃś cānte repham itaṃ karoti pratyāhārārtham. tasyoccāraṇaṃ bhavati pañcabhiḥ, yaro ñami ñam vā (6.4.140) iti yakāreṇa, halo jharāṃ jhari sasthāne lopo vā (6.4.155) iti jhakāreṇa, khari car jhala (6.4.148) iti khakāracakārābhyām, ṅṇoḥ kuktukau śari (6.4.12) iti śakāreṇa.

hal (0.13)
ha ity ekaṃ varṇam upadiśya pūrvāṃś cānte lakāram itaṃ karoti pratyāhārārtham. tasyoccāraṇaṃ bhavati ṣaḍbhiḥ, śidanekāl sarvasya (1.1.12) ity akāreṇa, hali pity uta aud (6.2.30) iti hakāreṇa, supi vali tadvad (6.3.51) iti vakāreṇa, ralo halāder idutoḥ sani ca (6.2.21) iti repheṇa, jhalo jhali (6.3.55) iti jhakāreṇa, śala igupāntād adṛśo 'niṭaḥ ksa (1.1.65) iti śakāreṇa. atha kimartham upadiṣṭo 'pi ayaṃ hakāraḥ punar upadiśyate, adeṇvikalpaksavidhīḍvidhayo yathā syur iti. tatra snihitvā snehitvety atra ralo halāder idutoḥ sani ca (6.2.21) ity adeṅvikalpo yathā syāt, liheś cālikṣad iti śala igupāntād adṛśo 'niṭaḥ ksa (1.1.65) iti kso yathā syāt, rudihi svapihīti valādilakṣanād iḍ yathā syāt. adāgdhām iti jhalgrahaṇeṣu ca hakārasya grahaṇaṃ yathā syāt. hayavaralaṇ ity atra tarhi kimarthaṃ hakāra upadiśyate, aśgrahaṇe haśgrahaṇe ca grahaṇaṃ yathā syāt.
ṇaṅañavāḥ syur ekasmāc, caturbhyaś ca kacau, ṇaṣau dvābhyāṃ jñeyau, pañcabhyo rśmyaḥ, ṣaḍbhyo las tu vidhīyate.
eṣa pratyāhāraḥ pūrvavyākaraṇeṣv api sthita eva. ayaṃ tu viśeṣaḥ, aiauṣ iti yad āsīt tad aiauj iti kṛtam. tathā hi, laghāv ante dvayoś ca bhahvaṣo guruḥ, tṛṇadhānyānāṃ ca dvyaṣām (phiṭsūtra 2.19.4) iti paṭhyate.


ādir itā samadhyaḥ (1.1.1)
ādir antyenāsatā lakṣito gṛhyamāṇo madhyaiḥ saha grāhyaḥ. ako 'ki dīrghaḥ (5.1.106), daṇḍāgram, dadhīndraḥ, madhūṣṭraḥ. sup supā (2.2.1) rājapuruṣaḥ, nīlotpalam.

utā savargaḥ (1.1.2)
ukāreṇa lakṣita ādiḥ saha vargeṇa grāhyaḥ. coḥ kuḥ (6.3.59), vyaktiḥ.

tā tatkālaḥ (1.1.3)
takāreṇa lakṣitas tatkālo grāhyaḥ. ato bhisa ais (2.1.2), vṛkṣaiḥ, plakṣaiḥ. iha na bhavati, mālābhiḥ.

do 'paḥ (1.1.4)
dāgrahane apakārakasyaiva grahaṇaṃ veditavyam. do dat (6.2.96), dattam. iha na bhavati, dātaṃ barhiḥ, avadātaṃ mukham.

anaṃśacihnam it (1.1.5)
anavayavabhūtaṃ yac 'cihnaṃ tad asad veditavyam. iṭa īṭi (6.3.57), akoṣīt. anaṃśagrahaṇaṃ kim, ekāco halādeḥ kriyārthād bhṛśābhīkṣṇye yaṅ (1.1.40), pāpacyate. er ac (1.3.45), cayaḥ, jayaḥ. iṇaḥ kvip, tuk, etīti it. gacchati, na tiṣṭhati, lupyata ity arthaḥ. 

vidhir viśeṣaṇāntasya (1.1.6)
yad viśeṣaṇaṃ tadantasya vidhir veditavyaḥ. ata iñ (2.4.19), dākṣiḥ, plākṣiḥ. yat tu na viśeṣaṇaṃ na tena tadantavidhiḥ. naḍādibhyaḥ phak (2.4.35), nāḍāyanaḥ, cārāyaṇaḥ. iha na bhavati, sautranāḍiḥ.

saptamyāṃ pūrvasya (1.1.7)
saptamīnirdeśe pūrvasyaiva kāryaṃ veditavyam. iko yaṇ aci (5.1.74), dadhyudakam. samid atreti kasmān na bhavati, acīty aupaśleṣika ādhāraḥ. tatraitāvad ucyate, pūrvasyaiva bhavati, na parasyeti.

pañcamyāṃ parasya (1.1.8)
pañcamīnirdeśe parasyaiva kāryaṃ veditavyam. ato bhisa ais (2.1.2), vṛkṣaiḥ. iha na bhavati, mālābhir atra. iha kasmān na bhavati, dṛṣadbhir iti, anantare kŗtārthatvān na vyavahitasya kāryam.

ādeḥ (1.1.9)
parasya kāryaṃ śiṣyamāṇam āder varṇasya pratyetavyam. dvyantaḥprāder anād apa īt (5.2.113), dvīpaḥ, antarīpaḥ, samīpaḥ, nīpaḥ.

ṣaṣṭhyāntyasya (1.1.10)
ṣaṣṭhīnirdiṣṭasya sthāne yat kāryaṃ tad antyasya veditavyam. aṣṭano vā supy āt (5.4.52), aṣṭābhiḥ, aṣṭabhiḥ. 

ṅit (1.1.11)
ṅakāra id yasya so 'ntyasya bhavati. anaṅ sau (5.4.45), sakhā. ṣaṣṭhyety eva, viśnaḥ.

śidanekāl sarvasya (1.1.12)
ṡakāra id yasya so 'nekāl cādeśaḥ sarvasya sthāne veditavyaḥ. jasaḥ śīḥ (2.1.8), sarve. bhrasjo bharj vā (5.3.62), bhraṣṭā, bharṣṭā. 

ṭakitāv ādyantau (1.1.13)
ṣaṣṭhīnirdiṣṭasya ṭitkitāv ādyantau veditavyau. bruva iṭ (6.2.34), bravīti. trapujatunoḥ ṣuk (3.3.108), trāpuṣam, jātuṣam.

mid aco 'ntyāt paraḥ (1.1.14)
makāra id yasya so 'ntyād acaḥ paro veditavyaḥ. vaca um (6.2.69), avocat. parādhikāra ā kapaḥ.

ṛko 'ṇo ralau (1.1.15)
ṛ ḷ ity etayoḥ sthāne yo 'ṇ tasmāt parau rephalakārau veditavyau. kartā. kalptā. ṛkāralkārau.

vipratiṣedhe (1.1.16)
dvayoḥ sāvakāśayor ekatra prasaṅge yat paraṃ tad bhavati. yathā ātvād etvam, vṛkṣebhyaḥ. paraśabdaś cāyam iṣṭavācī. tena pūrvavipratiṣedhādayo na paṭhitavyā bhavanti. 

tijaḥ kṣāntau san (1.1.17)
tijaḥ kṣamāyāṃ vartamānāt san paro bhavati. titikṣate. kṣāntāv iti kim, tejanam, tejaḥ, tejayati. nakāraḥ sanyaṅor (5.1.1) iti cihnārthaḥ.

kitaḥ saṃśayacikitsayoḥ (1.1.18)
kitaḥ saṃśaye cikitsāyāṃ ca vartamānāt san paro bhavati. vicikitsati. cikitsati. anyatra, niketaḥ, saṃketaḥ, ketanam, ketaḥ, ketayati.

gupo nindāyām (1.1.19)
gupo nindāyāṃ vartamānāt san paro bhavati. jugupsate. anyatra, gopitā, gopanam, gopāyati.

badha er ī ca (1.1.20)
badher nindāyāṃ vartamānāt san paro bhavati, ikārasya ca īkāraḥ. bībhatsate. anyatra badhakaḥ.

śāndānmānaḥ (1.1.21)
śāno dāno mānaś ca san paro bhavati, ikārasya ca īkāraḥ. śīśāṃsati, śīśāṃsate. dīdāṃsati, dīdāṃsate. mīmāṃsati, mimāṃsate. kathaṃ niśānam, avadānam iti, śyater dyateś ca lyuṭā siddham. kathaṃ mānanaṃ māno mānayatīti, caurādikena siddham. tataś ca vā ṇic, ghuṣer aviśabdana (5.4.151) iti liṅgāt. śāndānsāhacaryād iha bhauvādikasya māno grahaṇam.

tumo luk ce cchāyām (1.1.22)
tumantād icchāyām arthe san bhavati, luk ca tumo bhavati, śrutatvāt. cikīrṣati. iha kasmān na bhavati, kartum icchatīti, pṛthakpadenābhidhānāt. tuma iti kim, bhojanam icchati. icchāyām iti kim, bhoktuṃ gacchati. cikīrṣitum icchatīti icchāsanantāt san na bhavati. katham, svātmani kriyāvirodhāt. na hīcchāyāṃ sano vidhānakāle icchāsanantā prakṛtir asti. iha tu bhavaty eva, jugupsiṣate. kathaṃ kūlaṃ pipatiṣatīti, yathā kūlaṃ patitum icchatīti vākyaṃ bhavaty evaṃ vṛttir api bhaviṣyati. vākyam eva tarhi kathaṃ bhavati, lokasya tathā vivakṣātaḥ,

vyāpyāt kāmyac (1.1.23)
iṣer vyāpyād icchāyām arthe kāmyac paro bhavati. putram icchati, putrakāmyati. vastrakāmyati. vyāpyād iti kim, dātreṇecchati. iha kasmān na bhavati, rājñaḥ putram icchatīti, sāpekṣatvat. na hi anyam apekṣamāṇo'nyena sahaikārthībhāvam anubhavituṃ śaknoti. ihāpi tarhi na syāt, ātmanaḥ putram icchatīti, naivātra bhavitavyam. na hi bhavaty ātmanaḥ putrakāmyatīti. kathaṃ tarhi putrasyātmīyabhāvo gamyate, anyasyāśrutatvāt, icchāyāś ca tadviṣayatvāt. cakāraḥ satiśiṣṭasvarabādhanārthaḥ, putrakāmyiṣyatīti. 

sasaṃkhyād amaḥ kyaj vā (1.1.24)
iṣer vyāpyād vidyamānasaṃkhyād amakārāntād icchāyām arthe kyaj vā bhavati. putram icchati, putrīyati, putrakāmyati. vastram icchati, vastrīyati, vastrakāmyati. sasaṃkhyād iti kim, svar icchati. pṛthag icchati. ama iti kim, idam icchati. kim icchati, kakāraḥ kyasya vā (5.3.66) iti sāmānyagrahaṇārthaḥ, cakāraḥ sāmānyagrahaṇāvighātārthaḥ.

upamānād ācāre (1.1.25)
vyāpyād upamānād ācāre 'rthe kyac paro bhavati. putram ivācarati, putrīyati māṇavakam. upamānād iti kim, putram ācarati.

ādhārāt (1.1.26)
ādhārād upamānād ācāre 'rthe kyac paro bhavati. kuṭyām ivācarati, kuṭīyati prāsāde. prāsādīyati kuṭyām.

kartur vip (1.1.27)
kartur upamānād ācāre 'rthe vip paro bhavati. aśva ivācarati, aśvati. gardabhati.

galbhaklībhahoḍebhyo ṅit (1.1.28)
galbhādibhya upamānabhūtebhya ācāre 'rthe vip paro bhavati, sa ca ṅidvat. galbhate, klībate, hoḍate. galbhāṃcakre. ṅakāras taṅānārthaḥ. kathaṃ galbhāyate, madhye 'pavādāḥ pūrvān vidhīn bādhante na parān.

kyaṅ (1.1.29)
kartur upamānād ācāre 'rthe kyaṅ bhavati. aśvāyate, gardabhāyate, śyenāyate. payāyate, payasyate. kyaṅi vā (6.2.102) iti sakāralopaḥ. ojāyate, apsarāyate. ojo'psarasor (6.2.103) iti nityaṃ sakāralopaḥ, punarvidhānāt.

cvyarthe bhṛśādibhyaḥ stalopaś ca (1.1.30)
abhūtatadbhāve bhṛśādibhyaḥ kyaṅ bhavati, antyasakāratakārayoś ca lopo bhavati. abhṛśo bhṛśo bhavati, bhṛśāyate. śīghrāyate. bhṛśa-śīghra-capala-paṇḍita-utsuka-unmanas, unmanāyate - abhimanas, abhimanāyate - durmanas, durmanāyate - sumanas, sumanāyate - rehat, rehāyate - vehat, vehāyate - saṃścat, saṃścāyate -tṛpat, tṛpāyate - śucivarcas - aṇḍara - ojas -nīla - madra -phena -harita -manda. kartur ity eva, abhṛśaṃ bhṛśaṃ karoti. iha kasmān na bhavati, bhṛśībhavatīti, uktārthatvāt.

ḍājlohitādibhyaḥ kyaṣ (1.1.31)
ḍājantāl lohitādibhyaś ca cvyarthe vartamānebhyaḥ kyaṣ bhavati. paṭapaṭāyati, paṭapaṭāyate. lohitāyati, lohitāyate - varmāyati, varmāyate. ṣakāro vā kyaṣa (1.4.142) iti cihnārthaḥ. ākṛtigaņaś cāyam.

kaṣṭakakṣasattragahanāya pāpe kramaṇe (1.1.32)
kaṣṭādibhyaś caturthyantebhyaḥ pāpe vartamānebhyaḥ kramaṇe 'rthe kyaṇ bhavati. kaṣṭāya karmaṇe krāmati, kaṣṭāyate. kakṣāyate. sattrāyate. gahanāyate. pāpa iti kim, kaṣṭāya tapase krāmati. caturthīnirdeśaḥ kim, ripuḥ kaṣṭaṃ krāmati.

romanthaṃ vartayati hanucāle (1.1.33)
romanthaśabdād dvitīyāntād dhanucalanaviṣayād vartayatīty asmin narthe kyaṅ bhavati. romanthāyate gauḥhanucāla iti kim/ kīṭo romanthaṃ vartayati.

bāṣpoṣmaphenam udvamati (1.1.34)
bāṣpādibhyo dvitīyāntebhya udvamatīty asmin narthe kyaṅ bhavati. bāṣpāyate, ūṣmāyate, phenāyate.

sukhādīni vedayate (1.1.35)
sukhādibhyo dvitīyāntebhyo vedayata ity asmin narthe kyaṅ bhavati. sukhāyate, duḥkhāyate. iha kasmān na bhavati, sukhaṃ vedayate prasādhako devadattasyeti, sāpekṣatvāt. sukha - duḥkha - tṛpra - kṛcchra - asra - alīka - karuṇa - kṛpaṇa - soḍha - pratīpa.

śabdādīn karoti (1.1.36)
śabdādibhyo dvitīyāntebhyaḥ karotīty asmin narthe kyaṅ bhavati. śabdaṃ karoti, śabdāyate - vairāyate - kalahāyate - abhrāyate - kaṇvāyate - meghāyate - aṭṭāyate - aṭāyate, anye punar aṭāṭeti paṭhanti, teṣām aṭater yaṅi striyām akāre ca rūpam, aṭāṭāyate - śikāyate - soṭāyate - koṭāyate - poṭāyate - pruṣṭāyate - sudināyate - durdināyate - nīhārāyate.

namastapovarivasaḥ kyac (1.1.37)
namaādibhyo dvitīyāntebhyaḥ karotīty asmin narthe kyac paro bhavati. namaskaroti, namasyati devān. tapasyati śatrūn. varivasyati gurūn.

citraṅa āścarye (1.1.38)
citraṇśabdād dvitīyāntād āścarye vartamānāt karotīty asmin narthe kyac paro bhavati. citraṃ karoti, citrīyate. ṅakāras taṅānārthaḥ. āścarya iti kim, citraṃ karoti.

kaṇḍvādibhyo yak (1.1.39)
kaṇḍvādibhyo dvitīyāntebhyaḥ karotīty asmin narthe yag bhavati. kaṇḍūṃ karoti, kaṇḍūyati, kaṇḍūyate. kaṇḍūñ - mantuñ, mantūyati mantūyate -valgu, valgūyati - asuñ, asūyati asūyate - hṛṇiṅ, hṛṇīyate - mahiṅ, mahīyate - veṅ, veyate -lāṅ, lāyate, veḍlāṭ iti kecit paṭhanti, veṭ lāṭ iti ca, teṣāṃ veḍlāṭyati veṭyati lāṭyatīti - tiras, tirasyati - iyas, iyasyati - iras, irasyati - uras, urasyati - uṣas, uṣasyati - kusubha -magadha, kusubhyati, magadhyati, yaki (5.3.64) ity alopaḥ - godhā - medhā - tantas - pampas - bhiṣaj - arara - sapara - iṣudha - curaṇa - turaṇa - bhuraṇa - duvas - gadgada -elā - kelā - khelā - leṭ - loṭ - sukha - duḥkha.

ekāco halādeḥ kriyārthād bhṛśābhīkṣṇye yaṅ (1.1.40)
eko 'c yasya halādiḥ kriyārthas tasmād bhṛśārthe paunaḥpunye ca vartamānād yaṅ bhavati. bhṛśaṃ śīghram, ābhīkṣṇyaṃ paunaḥpunyam. atyarthaṃ punaḥ vā pacati, pāpacyate. ekāca iti kim, jāgarty abhīkṣṇam. halāder iti kim, abhīkṣṇam īhate. kriyārthād iti kim, prātti bhṛśam. prādayo hi kriyāyā na vācakāḥ. kiṃ tarhi, viśeṣadyotakāḥ. bhṛśābhīkṣṇya iti kim, pacati. kriyārthād ity adhikāraḥ prāk supvidheḥ.

ṛsūtrimūtrisūcyaṭaśūrṇubhyaḥ (1.1.41)
etebhyo bhṛśābhīkṣṇye yaṅ bhavati. arāryate, sosūtryate, momūtryate, sosūcyate, aṭāṭyate, aśāśyate, prorṇonūyate.

gatyarthāt kauṭilya eva (1.1.42)
gatyarthebhyaḥ kauṭilya eva yaṅ bhavati, na bhṛśābhīkṣṇyamātre. caṅkramyate, dandramyate, jaṅgmyate. anyatra punaḥ punaḥ krāmati.

lupasadacaragṝjapajabhadahadaśo garhyāt (1.1.43)
lupādibhyo garhitārthebhyo yaṅ bhavati. garhitaṃ lumpati, lolupyate. sāsadyate. cañcūryate. nijegilyate. jañjapyate. jañjabhyate. dandahyate. dandaśyate. garhyād iti kim, lumpati. evaśabdānuvṛtter garhitārthebhya evaitebhyo yaṅ bhavati, nānyārthebhyaḥ. punaḥ punar lumpati. prakṛtiviśeṣaṇaṃ kim, japati vṛṣalaḥ.

na śubharucaḥ (1.1.44)
śubhirucibhyāṃ yaṅ na bhavati. abhīkṣṇaṃ śobhate bhṛśaṃ rocate.

curādibhyo ṇic (1.1.45)
curādibhyaḥ svārthe ṇic paro bhavati. corayati. nāṭayati. ṇakāra ādaijarthaḥ, cakāraḥ sāmānyagrahaṇāvighātārthaḥ. curādiṣu paṭhyate, supo dhātvarthe bahulam iṣṭhavac ca (dhātupāṭha 10.103) iti. teneṣṭhavatkāryāṇi bhavanti na bhavanti ca. paṭuṃ karoti, paṭayati. laghayati. iṣṭhavadbhāvād antyājādilopa ādabhāvaś ca. tathā sthūlam ācaṣṭe, sthavayati, davayatītyādi. satyam ācaṣṭe, satyāpayati. arthāpayati. vedāpayati. eṣām āpukaṃ vakṣyati. pāśaṃ vimocayati, vipāśayati. rūpaṃ paśyati, nirūpayati. vīṇayā upagāyati, upavīṇayati. tūlair anukuṣṇāti, anutūlayati. ślokair upastauti, upaślokayati. senayā abhiniryāti, abhiṣeṇayati. lomāny anumārṣṭi, anulomayati. tvacaṃ gṛhṇāti, tvacayati. naikāca (5.3.165) iti lopābhāvaḥ. varmaṇā saṃnahyati, saṃvarmayati. varṇaṃ gṛhṇāti, varṇayati. cūrṇair avadhvaṃsayati, avacūrṇayati. sūtraṃ karoti, sūtrayati. evaṃ muṇḍayati, miśrayati, ślakṣṇayati, lavaṇayati, vratayati. vastraṃ samācchādayati, saṃvastrayati. haliṃ gṛhṇāti, halayati. kaliṃ gṛhṇāti, kalayati. iṣṭhavadbhāvād ādaicām abhāvaḥ. tasmād aglopitvam, iti sanvadbhāvābhāvaḥ. ajahalat, acakalat. apīpaṭad iti bahulavacanād ītvam. evaṃ kṛtayati, tūstayatītyādi. ṇiṅ aṅganirasana iti tatraiva paṭhyate (dhātup. 10.104). hastaṃ nirasyati, hastayate. pādayate. utpucchayate, nipucchayate, paripucchayate. nirasana iti kim, puccham ācaṣṭe, pucchayati. śvetāśvāśvataragāloḍitāhvarakāṇām aśvataretakalopaś ceti tatraiva paṭhyate (dhātup. 10.105). śvetāśvam ācaṣṭe tena vābhikrāmati, śvetayate. aśvayate. gāloḍayate. āhvarayate. bhāṇḍāni samācinoti, saṃbhāṇḍayate. cīvaram samarjayati paridadhāti vā, saṃcīvarayate. phalavati (1.4.124) iti taṅ. tathā cāha dhātukāro 'pi, pucchādiṣu dhātvartha ity eva siddham (pāṇinīyadhātupāṭha 10.395) iti.

prayojakavyāpāre (1.1.46)
kartāraṃ yaḥ prayuṅkte tadvyāpāre kriyārthāṇ ṇic paro bhavati. kārayati. hārayati. nanu ca kartāpi karaṇādīnāṃ prayojaka iti tadvyāpāre 'pi ṇic prāpnoti. prayojakagrahaṇasāmarthyān na bhaviṣyati. curādibhyaś ca pṛthagvacanasāmarthyāt. kathaṃ kaṃsaṃ ghātayati kathako, baliṃ bandhayatīti, gaccha hanyate kaṃsaḥ. kiṃ te gatena, hataḥ sa kaṃsa iti. evam ārātrivivāsam ācaṣṭe, rātriṃ vivāsayati. kauśāmbyāḥ prasthito māhiṣmatyāṃ sūryam udgamayati. puṣyayogam ācaṣṭe, puṣyena candraṃ yojayatīti.

gupūdhūpavichapaṇapana āyo vā (1.1.47)
gupādibhyaḥ svārthe āyaḥ paro bhavati vā. gopāyitā, goptā. dhūpāyitā, dhūpitā. vicchāyitā, vicchitā. paṇāyitā, paṇitā. panāyitā, panitā. panisāhacaryāt stutyarthasya paṇer grahaṇam. iha na bhavati, śatasya paṇitā.

ṛta īyaṅ (1.1.48)
ṛta īyaṅ vā bhavati. ṛtīyitā, artitā.

kamo ṇiṅ (1.1.49)
kamo ṇiṅ vā bhavati. kāmayitā, kamitā.

śity āyādayaḥ (1.1.50)
gupādibhyaḥ śiti parabhūte āyādayo nityaṃ bhavanti, punarvidhānāt. gopāyati, dhūpāyati, vicchāyati, paṇāyati, panāyati, ṛtīyate, kāmayate.

anekāco liṭa ām kṛbhvastiliṭ cānu (1.1.51)
anekācaḥ kriyārthāt parasya liṭa ām ādeśo bhavati, kṛbhvastibhyo bihitaś ca liḍ anuprayujyate. culumpāṁcakāra. cikīrṣāṃcakāra. kārayāṃbabhūva. pācayāmāsa. pṛthagvacanasāmarthyād aster na bhūbhāvaḥ. anekāca iti kim, papāca.

ijāder gurumato 'nṛchūrṇoḥ (1.1.52)
ijādir yaḥ kriyārtho gurumān ṛcchatyūrṇotivarjitas tataḥ parasya liṭa ām bhavati, kṛbhvastiliṭ cānuprayujyate. īhāṃcakre. vyucchāṃcakāra. ijāder iti kim, tatakṣa. gurumata iti kim, iyeṣa. naiṣa lavidhānakāle gurumān. ucches tu lavidhānakala eva gurumattvād ām bhavaty eva, ṛchipratiṣedhāc ca liṅgāt. ata evāsya saṃyogaparasyāpi gurutvam. anṛchūrṇor iti kim, ānarcha. prorṇunāva. 

kāsayadayāsaḥ (1.1.53)
kāsaḥ ayaḥ dayaḥ āsaś ca parasya liṭa ām bhavati, kṛbhvastiliṭ cānuprayujyate. kāsāṃcakre. palāyāṃcakre. uddayāṃcakre. āsāṃcakre.

jāgruṣo vā (1.1.54)
jāgarter uṣaś ca parasya liṭa ām bhavati vā, kṛbhvastiliṭ cānuprayujyate. jāgarāṃcakāra, jajāgāra. oṣāṃcakāra, uvoṣa. 

bhīhrīhūnāṃ dve ca (1.1.55)
bhī hrī hu ity eteṣāṃ liṭa ām bhavati vā, tatsaṃniyogena ca dvitvam, kṛbhvastiliṭ cānuprayujyate. bibhayāṃcakāra, bibhāya. jihrayāṃcakāra, jihrāya. juhavāṃcakāra, juhāva. liṭi (5.1.2 p. 6.1.8) iti siddhe dvirvacane dve ceti niyamārthaṃ vacanam, eteṣām evāmi dvitvaṃ bhavati nānyeṣām iti. tathā caivodāhṛtam.

bibharām (1.1.56)
bibharter liṭa ām vā nipātyate, dvitvam itvaṃ ca, kṛbhvastiliṭ cānuprayujyate. bibharāṃcakāra, babhāra.

vidām (1.1.57)
vider liṭa ām vā nipātyate, eṇabhāvaś ca, kṛbhvastiliṭ cānuprayujyate. vidāṃcakāra, viveda.

loṭaḥ kṛloṭ (1.1.58)
loḍantasya vider vidām iti nipātyate vā, kṛñaś ca paro loḍ anuprayujyate. vidāṃkarotu, vidāṃkurutām, vidāṃkurvantu. vettu, vittām, vidantu. 

syatāsau lṛluṭoḥ (1.1.59)
lṛṭi lṛṅi ca parabhūte kriyārthāt syaḥ paro bhavati, luṭi tās. kariṣyati. akariṣyat. śvaḥ kartā.

luṅi sic (1.1.60)
luṅi parabhūte kriyārthāt sic paro bhavati. akārṣīt. ikāraḥ sicy ataṅy ādaij (6.1.3) iti cihnārthaḥ. cakāra āgamānudāttasvarabādhanārthaḥ.

spṛśamṛśakṛṣatṛpadṛpo vā (1.1.61)
spṛśādibhyo luṅi sij vā bhavati. asprākṣīt, aspārkṣīt, aspṛkṣat. amrākṣīt, amārkṣīt, amṛkṣat. akrākṣīt, akārkṣīt, akṛkṣat. atrāpsīt, atārpsīt, atṛpat. adrāpsīt, adārpsīt, adṛpat. 

dādhāgātisthābhūpo 'taṅi luk (1.1.62)
etebhya uttarasya sico 'taṅi lug bhavati. adāt, adhāt, agāt, asthāt, abhūt, apāt. ataṅīti kim, adiṣātāṃ grāmau devadattena. gātipibatyor nirdeśasāhacaryābhyāṃ grahaṇād iha na bhavati, agāsīd gāyanaḥ. apāsīn nṛpaḥ. 

ghrādheśāchāso vā (1.1.63)
ghrādibhyaḥ parasya sico lug vā bhavati. aghrāt, aghrāsīt. adhāt, adhāsīt. aśāt, aśāsīt. acchāt, acchāsīt. asāt, asāsīt. ataṅīty eva, aghrāsātāṃ sumanasau devadattena.

tanādibhyas tathāsoḥ (1.1.64)
tanādibhyaḥ parasya sicas tathāsoḥ parato lug vā bhavati. atata, atathāḥ. ataniṣṭa, ataniṣṭhāḥ. asata, asathāḥ. asaniṣṭa, asaniṣṭhāḥ. tathāsor iti kim, ataniṣātām. thāsā sahacaritasyaiva taśabdasya grahaṇād iha na bhavati, ataniṣṭa yūyam. karoter alukpakṣe 'pi hrasvād (6.3.56) iti salopaḥ. akṛta, akṛthāḥ.

śala igupāntād adṛśo 'niṭaḥ ksaḥ (1.1.65)
śalantād igupāntād adŗśivarjitāt kriyārthād aniṭo luṅi kso bhavati. alikṣat. adhukṣat. śala iti kim, abhaitsīt. igupāntād iti kim, adhākṣīt. adṛśa iti kim, adarśat, adrākṣīt. aniṭa iti kim, akoṣīt.

śliṣaḥ (1.1.66)
śliṣyater luṅi kso bhavati, punarvidhānāt. puṣyatyādivihito 'ṅ bādhyate. upāślikṣat kanyāṃ devadattaḥ. ciṇ api tarhi bādhyeta, upāśleṣi kanyā devadatteneti, purastādapavādā anantarān vidhīn bādhante na parān. aniṭa ity eva, aśleṣīt. adhākṣīd ity arthaḥ.

sattvāśleṣe (1.1.67)
prāṇiviṣaya evāśleṣe vartamānāc chliṣyater luṅi kso bhavati, nānyatra. upāśliṣaj jatu ca kāṣṭhaṃ ca. vyatyaśliṣṭa jatu ca kāṣṭhaṃ ca. 

ṇiśridrusrukamaḥ kartari caṅ (1.1.68)
ṇyantāc chrayatyādibhyaś ca luṅi kartari caṅ bhavati. acīkarat. aśiśriyat. adudruvat. asusruvat. acakamata. kartarīti kim, akārayiṣātāṃ kaṭau devadattena. cakāraś caṅi (5.1.24) iti cihnārthaḥ. ṅakāro 'deṅpratiṣedhārthaḥ.

dheśver vā (1.1.69)
dheṭaḥ śvayateś ca luṅi vā caṅ bhavati. adadhat, adhāsīt, adhāt. aśiśviyat, aśvayīt, aśvat. kartarīty eva, adhiṣātāṃ gāvau vatsena. 

ṛsṛśāsasukhyāvaco 'ṅ (1.1.70)
etebhyo luṅy aṅ bhavati. ārat, samārata. asarat. aśiṣat. āsthat, paryāsthata. ākhyat. avocat. śāssāhacaryād ādyayor luptaśapor grahaṇam. teneha na bhavati, ārṣīt. asārṣīt.

hvālipsicaḥ (1.1.71)
hvayater lipaḥ sicaś ca luṅy aṅ bhavati. ahvat. alipat. asicat.

taṅi vā (1.1.72)
hvādibhyas taṅy aṅ vā bhavati. āhvata, āhvāsta. alipata, alipta. asicata, asikta. 

lṛdiddyutādipuṣyatyādibhyo 'taṅi (1.1.73)
lṛdito dyutādibhyaḥ puṣyatyādibhyaś ca luṅy ataṅy aṅ bhavati. agamat, asṛpat. vyadyutat, aśvitat. apuṣat, aśuṣat. ataṅīti kim, vyadyotiṣṭa, vyaloṭiṣṭa. śyanā nirdeśāt puṣṇāter na bhavati, apoṣīt.

irito vā (1.1.74)
iritaḥ kriyārthāl luṅy ataṅy aṅ vā bhavati. arudhat, arautsīt. ataṅīty eva, aruddha.

jṝśvistambhumrucumlucuglucaḥ (1.1.75)
etebhyo luṅy ataṅy aṅ vā bhavati. ajarat, ajārīt, aśvat, aśvayīt, aśiśviyat. astabhat, astambhīt. amrucat, amrocīt. amlucat, amlocīt. nyaglucat, nyaglocīt. nyagluñcīd iti gluñcer etad rūpam. nanu ca nyaglucad iti gluñcer api rūpam iṣyata eva, tathā ca gatyarthatā gamyate. anekārthā hi dhātava iti glucir api gatyartho bhaviṣyati. 

ciṇ te padaḥ (1.1.76)
luṅi tabhūte padaś ciṇ bhavati. udapādi, ta iti kim, udapatsātām. cakāraś ciṇa (1.1.85) iti cihnārthaḥ. ṇakāra ādaijarthaḥ.

dīpajanabudhapūritāyipyāyo vā (1.1.77)
dīpādibhyas tabhūte luṅi parataś ciṇ vā bhavati. adīpi, adīpiṣṭa, ajani, ajaniṣṭa. abodhi, abuddha. apūri, apūriṣṭa. atāyi, atāyiṣṭa. apyāyi, apyāyiṣṭa.

bhāvāpyayoḥ (1.1.78)
kriyāyāṃ kriyāvyāpye cārthe luṅi te parataḥ kriyārthāc ciṇ bhavati. āsi bhavatā. akāri kaṭo bhavatā. akāri kaṭaḥ svayam eveti svayaṃśabdād atra kartā pratīyate, ciṇ punar vyāpya eva. yadā tu kartari lakāras tadā: akṛta kaṭaḥ svayam eva. tathā adohi gauḥ svayam eva, adugdha gauḥ svayam eveti. rudher api vyāpyavivakṣāyām iṣyata eva ciṇ: arodhi gaur devadatteneti. yadā tu gor ātmana eva kartṛtvaṃ tadā: arodhi gaur ātmaneti bhavaty eva. ya eva cārtha ātmaneti sa eva cārthaḥ svayam eveti. arodhīti cokte nāśrute kartṛvācini padāntare kartṛtvaṃ gamyate. tasmād ihāpi vyāpyavivakṣāyāṃ ciṇā bhavitavyam. yadā tu kartari lakāras tadā: aruddha gauḥ svayam eveti. tadāpy ātmānam iti padāntarād vyāpyatā gamyate, svayam eveti vā vacanāt. atapta tapas tāpasa iti kartary eva lakāraḥ, tapaāpyād (1.4.75) iti taṅ. tapiś cātra karotyarthe vartate. akṛta tapas tāpasa ity arthaḥ.

nānos tapaḥ (1.1.79)
anor viśeṣyāt tapaś ciṇ na bhavati. anvavātapta pāpena karmaṇā. anor iti kim? atāpi pṛthivī rājñā.

tiṅśiti yag aliḍāśīrliṅi (1.1.80)
tiṅi śiti ca bhāvāpyayor yag bhavati, liṭam āśīrliṅaṃ ca varjayitvā. āsyate devadattena. āsyamānam. gamyate grāmaḥ. gamyamānaḥ. aliḍāśīrliṅīti kim? babhūve devadattena. bibhide kusūlaḥ. bhaviṣīṣṭa. pakṣīṣṭa odanaḥ. bhidyate kusūlaḥ svayam eveti bhidyata iti śravaṇād vyāpyatā gamyate, svayam eveti śravaṇāt kartṛtvam; kartṛtvavivakṣāyāṃ tu bhinatti kusūla ātmānam iti. dugdhe gauḥ. payo muñcatīti gamyate. tathā adugdha gauḥ svayam eveti. prasnute gauḥ svayam eva, namate daṇḍaḥ svayam eveti snunamaḥ svayam (1.4.102) iti taṅ. avakirate hastī svayam eva, śrathnīte mālā svayam eva, grathnīte mālā svayam eva, cikīrṣate kaṭaḥ svayam eveti kirādiśranthagranthasanām āpya (1.4.100) iti taṅ. tasmād udumbaraḥ, sa lohitaphalaṃ pacyata iti vyāpyataivātra sakriyāviśeṣaṇā vivakṣitā. kartṛtvavivakṣāyāṃ tu pacatya ātmānam iti. parivārayante kaṇṭakā vṛkṣam iti padasaṃskārakāle phalavati (1.4.124) iti taṅ. padāntarasaṃbandhe tu kartuḥ phalāsaṁbhavo gamyate. tathā kārayate kaṭaḥ svayam eva, corayate gauḥ svayam eva, bhūṣayate kanyā svayam eva, maṇḍayate kanyā svayam eva, śrayate daṇḍaḥ svayam eva, brūte kathā svayam eva, āhate gauḥ svayam eveti kartṛtaiva gamyate. āṅo yamahana (1.4.73) iti taṅ.

tapas tapaāpyāt (1.1.81)
tapa āpyaṃ yasya tasmāt tapater yag bhavati. tapyate tapas tāpasaḥ. tapaāpyād (1.4.75) iti taṅ. tapaāpyād iti kim? uttapati suvarnaṃ suvarṇakāraḥ. kartrartha ārambhaḥ. 

kartari śap (1.1.82)
kriyārthāt tiṅi śiti ca parabhūte kartari śap bhavati. tarati. nayati. dhārayaḥ. pārayaḥ. aliḍāśīrliṅīty eva: babhūva. bhūyāt. śakāra eco 'śity ād (5.1.49) iti cihnārthaḥ. pakāraḥ śapśyana (5.4.35) iti cihnārthaḥ.

adādibhyo luk (1.1.83)
adādibhyaḥ parasya śapo lug bhavati. atti. hanti.

hūnāṁ dve ca (1.1.84)
juhotyādīnāṃ śapo lug bhavati dvitvaṃ ca. juhoti. bibheti.

ciṇaḥ (1.1.85)
ciṇaḥ parasya taśabdasya lug bhavati. udapādi. tiṅśitīty eva: akāritarām.

yaṅo bahulam (1.1.86)
yaṅo bahulaṃ lug bhavati. roravīti, rorūyate. kvacit tu nityam eva bhavati: loluvaḥ, popuvaḥ. kvacin na bhavati: lolūyā.

divādibhyaḥ śyan (1.1.87)
divādibhyaḥ parasya śapo viṣaye śyan bhavati. dīvyati. sīvyati.

bhrāśabhlāśabhramukramuklamutrasitruṭilaṣo vā (1.1.88)
bhrāśādibhyaḥ śyan vā bhavati. bhrāśyate, bhrāśate. bhlāśyate, bhlāśate. bhramyati, bhramati. bhūvāditvān na dīrghatvam. krāmyati, krāmati. klāmyati, klāmati. trasyati. truṭyati, truṭati. laṣyati, laṣati.

yasaḥ (1.1.89)
yasaḥ śyan vā bhavati. yasyati, yasati.

samaḥ (1.1.90)
sama eva parād yasaḥ śyan vā bhavati. saṃyasyati, samyasati. sama iti kim? āyasyati.

kuṣiraja āpye (1.1.91)
kuṣe rajaś ca yad āpyaṃ tasmin neva kartari śyan bhavati. kuṣyati pādaḥ svayam eva. rajyati vastraṃ svayam eva. āpya iti kim? kuṣṇāti, rajati.

tudādibhyaḥ śaḥ (1.1.92)
tudādibhyaḥ śaḥ paro bhavati. tudati. nudati.

rudhādīnāṃ śnam (1.1.93)
rudhādīnām antyād acaḥ paraḥ śnam bhavati. ruṇaddhi. bhinatti. 

tanādibhya uḥ (1.1.94)
tanādibhya uḥ paro bhavati. tanoti. sanoti. karoti.

svādibhyaḥ śnuḥ (1.1.95)
svādibhyaḥ śnuḥ paro bhavati. sunoti. sinoti.

śrukṛvdhivāṃ śṛkṛdhi ca (1.1.96)
śru kṛvi dhivīty eteṣāṃ śnur bhavati, śṛ kṛ dhi ity ete cādeśā bhavanti. śṛṇoti. kṛṇoti. dhinoti.

akṣo vā (1.1.97)
akṣaḥ śnuḥ paro bhavati vā. nirakṣṇoti, nirakṣati.

tanūkṛtau takṣaḥ (98)
tanūkaraṇe takṣaḥ śnur vā bhavati. nistakṣṇoti, nistakṣati. tanūkṛtāv iti kim? saṃtakṣati vāgbhiḥ.

stambhustumbhuskambhuskumbhuskubhyaḥ (1.1.99)
etebhyaḥ śnuḥ paro bhavati. stabhnoti. stubhnoti. skabhnoti. skubhnoti. skunoti.

śnāḥ (1.1.100)
etebhya eva śnāḥ paro bhavati. stabhnāti. stubhnāti. skabhnāti. skubhnāti. skunāti.

kryādibhyaḥ (1.1.101)
kryādibhyaḥ śnāḥ paro bhavati. krīṇāti. prīṇāti.

halo hau śānac (1.1.102)
halantād dhau parataḥ śnāviṣaye śānac paro bhavati. puṣāṇa, gṛhāṇa. hala iti kim? krīṇīhi. hāv iti kim? aśnāti.

bahulam (1.1.103)
bahulam ity etad adhikṛtaṃ veditavyam.

bhāvāpyayoḥ (1.1.104)
kriyāyāṃ kriyāvyāpye cārthe ity etad adhikṛtaṃ veditavyam.

tavyānīyarkelimaraḥ (1.1.105)
tavyādayaḥ kriyārthāt pare bhāvāpyayor bahulaṃ bhavanti. kartavyam. karaṇīyam. kartavyaḥ kaṭaḥ. karaṇīyaḥ kaṭaḥ. bhidelimā māṣāḥ. bahulādhikārāt karaṇādiṣv api bhavanti: snānīyaṃ cūrṇam. dānīyo brāhmaṇaḥ. samāvartanīyo guruḥ. pravacanīya upādhyāyaḥ. upasthānīyaḥ śiṣyaḥ. tavyasya vā svaritatvaṃ vakṣyāmaḥ.

vāstavyaḥ (1.1.106)
vases tavyaḥ kartari dīrghatvaṃ ca nipātyate. vasatīti vāstavyaḥ.

yat (1.1.107)
kriyārthād bahulaṃ bhāvāpyayor yat paro bhavati. ceyam, jeyam, bhavyam. bhavyaḥ puruṣaḥ. geyāni brāhmaṇena sāmāni. geyo brāhmaṇaḥ sāmnām. ṛhalo ṇyataṃ vakṣyati.

puśakitakicatiyatiśasisahiyajaḥ (1.1.108)
pavargāntāc chakādibhyaś ca bhāvāpyayor bahulaṃ yad bhavati. japyam, labhyam. śakyam, takyam, catyam, yatyam, śasyam, sahyam, yajyam. janivadhor igupāntānāṃ ca svaraṃ vakṣyāmaḥ.

gadamadayamo 'prādeḥ (1.1.109)
gadādibhyaḥ prādirahitebhyo yad bhavati. gadyam, madyam, yamyam. aprāder iti kim? pragādyam, pramādyam, āyāmyam. pra - parā - apa - sam - anu -ava - nir - dur - vi - āṅ - adhi - api - ni - ati - su - ud - abhi - prati - pari - upa. yamo niyamārthaṃ vacanam.

caraḥ (1.1.110)
carater bhāvāpyayor yad bhavati. caryam. aprāder ity eva: abhicāryam.

agurāv āṅaḥ (1.1.111)
carater āṅaḥ parād agurau yad bhavati. ācaryo deśaḥ. agurāv iti kim? ācāryaḥ.

avadyapaṇyavaryā garhyavikreyānirodeṣu (1.1.112)
avadyam iti nipātyate garhye 'rthe. anudyam anyat. paṇyam iti nipātyate vikreye 'rthe. pāṇyam anyat. varyety anirodhe gamyamāne. vṛtyānyā. strīlṅganirdeśād iha na bhavati: vāryā ṛtvijaḥ.

vahyaṃ karaṇam (1.1.113)
vahyam iti nipātyate karaṇaṃ cet. vahanty aneneti vahyaṃ śakaṭam. vāgyam anyat. 

aryaḥ svāmivaiśyayoḥ (1.1.114)
arya iti nipātyate svāmini vaiśye ca. āryo 'nyaḥ.

ṛtumaty upasaryā (1.1.115)
upasaryeti nipātyate ṛtumatī cet. upasāryānyā.

ajaryaṃ saṃgatam (1.1.116)
ajaryam iti kartari nipātyate saṃgataṃ cet. ajaryam āryasaṃgatam. saṃgatam iti kim? ajaritā kambalaḥ.

vadaḥ supaḥ kyap ca (1.1.117)
vadateḥ supaḥ parāt kyap bhavati, yat ca. brahmodyam, brahmavadyam. supa iti kim? vādyam. aprāder ity eva: abhivādyam.

bhuvaḥ (1.1.118)
bhavateḥ supaḥ parāt kyap bhavati. brahmabhūyaṃ gataḥ. supa ity eva: bhavyam. aprāder ity eva: prabhavyam.

bhāve hanas ta ca (1.1.119)
hanteḥ supaḥ parād bhāve kyap bhavati, takāraś cāntādeśaḥ. brahmahatyā. bhāva iti kim? śvaghātyaḥ. supa ity eva: ghāto vartate. aprāder ity eva: upaghātaḥ. ṇyad api na bhavati bahulādhikārāt.

iṇstuśāsuvṛñdṛjuṣaḥ (1.1.120)
iṇādibhyaḥ kyap bhavati. ityaḥ. stutyaḥ. śiṣyaḥ. vṛtyaḥ; vṛṅas tu: vāryā ṛtvijaḥ. ādṛtyaḥ. juṣyaḥ. katham: upeyaḥ, avaśyastutyaḥ, āśāsyam anyat punaruktabhūtam, anivāryo gajair anyaiḥ svabhāva iva dehinām iti? bahulādhikārāt.

ṛdupāntad akḷpicṛtaḥ (1.1.121)
ṛkāropāntāt kriyārthāt kḷpicṛtivarjitāt kyap bhavati. vṛtyam. akḷpicṛta iti kim? saṃkalpyam. vicartyam.

kheyam (1.1.122)
khanateḥ kyapi kheyam iti nipātyate.

bhṛño 'saṃjñāyām (1.1.123)
bhṛño 'saṃjñāyāṃ kyap bhavati. bhṛtyaḥ. asaṃjñāyām iti kim? bhāryā. nanu ca saṃjñāyām api striyāṃ kyab asti? na tasya bhāve vidhānāt.

samo va (1.1.124)
saṃpūrvād bhṛñaḥ kyap bhavati vā. saṃbhṛtyaḥ, saṃbhāryaḥ.

kṛvṛṣimṛjiśaṃsiduhiguhaḥ (1.1.125)
kṛñādibhyaḥ kyap bhavati vā. kṛtyam, kāryam. vṛṣyam, varṣyam. mṛjyam, mārgyam. śasyam, śaṃsyam. duhyam, dohyam. guhyam, gohyam.

rājasūyarucyakṛṣṭapacyāvyathyāḥ (1.1.126)
ete śabdā nipātyante. rājñā sotavyo rājasūyaḥ. kathaṃ sūryaḥ? suraśabdāt svārthiko ṇyat. athavā sūryāgastyayor (5.3.153) iti nipātanāt. mṛṣāpūrvād vadateḥ kyap siddha eva: mṛṣodyam. pakṣe na bhaviṣyati bahulādhikārāt. rocata iti rucyaḥ. kṛṣṭe pacyanta iti kṛṣṭapacyāḥ śālayaḥ. na vyathate, avyathyaḥ.

kupyājyabhidyoddhyasidhyayugyāni nāmni (1.1.127)
etāni śabdarūpāṇi saṃjñāyāṃ nipātyante. kupyam, dhanam. ājyam, ghṛtam. bhidyo nāma nadaḥ. evam uddhyaḥ. sidhyaḥ. kathaṃ puṣyaḥ? tiṣyapuṣyayor (5.3.154) iti nipātanāt. yugyam, yānam. anyatra: gopyam, āgyam, bhedyam, ujjhyam, sedhanaṃ sedhyam, yogyam.

jityāvipūyavinīya halimuñjakalkeṣu (1.1.128)
jityādayo halyādiṣv artheṣu nipātyante. jityā haliḥ; jeyam anyat. vipūyo muñjaḥ; vipāvyam anyat. vinīyaḥ kalkaḥ; vineyam anyat.

padāsvairipakṣyabāhyāsu grahaḥ (1.1.129)
padādiṣv artheṣu grahaḥ kyap bhavati. pragṛhyaṃ padam, yad aci na saṃdhīyate. avagṛhyaṃ padam, yasyāvagrahaḥ kriyate. asvairiṣu: gṛhyakā ime. avaruddhakā ity arthaḥ. pakṣyeṣu: arjunagṛhyaḥ. bāhyāyām: grāmagṛhyā strī. grāhyam anyat.

ṛhalo ṇyat (1.1.130)
ṛvarṇāntād dhalantāc ca kriyārthāṇ ṇyad bhavati. kāryam, hāryam. pākyam, vākyam.

pāṇisamavābhyāṃ sṛjaḥ (1.1.131)
pāṇipūrvāt samavapūrvāc ca sṛjater ṇyad bhavati. pāṇisargyā rajjuḥ. samavasargyā. pāṇisamavābhyām iti kim? sṛjyam.

or āvaśyake (1.1.132)
uvarṇāntād avaśyaṃbhāve gamyamāne ṇyad bhavati. lāvyam. avaśyaṃlāvyam. lavyam anyat.

āsuyuvapirapilapitrapicamidabhaḥ (1.1.133)
āṅpūrvāt sunoter yautyādibhyaś ca ṇyad bhavati. āsāvyam, yāvyam, vāpyam, rāpyam, abhilāpyam, apatrāpyam, ācāmyam, avadābhyam.

amāvaso vā (1.1.134)
amāpūrvād vasater ṇyad bhavati vā. saha vasato 'syāṃ candrārkāv ity amāvāsyā, amāvasyā. ṇyatā mukte yad bhavati. anau vasa iti pratiṣedhān nādyudāttatvaṃ bhavati.

praṇāyyo 'saṃmate (1.1.135)
praṇāyya iti nipātyate 'saṃmataś cet. praṇāyyaś cauraḥ. asaṃmata iti kim? praṇeyaḥ sādhuḥ. kathaṃ tad etat: jyeṣṭhāya putrāya pitā brahma brūyāt praṇāyyāyāntevāsine ceti? bahulādhikārāt.

dhāyyapāyyanayyasāṃnāyyanikāyyā namni (1.1.136)
dhāyyādayaḥ śabdāḥ saṃjñāyāṃ nipātyante. dhāyyā sāmidhenī. tato 'nyatrāpi rūḍhyā vartate: dhāyyāḥ śaṃsanti. dheyam anyat. pāyyaṃ mānam. peyam anyat. pāyyaṃ mānam. peyam anyat. ānāyyo dakṣiṇāgniḥ. yo hi gārhapatyād ānīya praṇīyate. āneyo 'nyaḥ. sāṃnāyyaṃ havir viśiṣṭam eva. saṃneyam anyat. nikāyyo nivāsaḥ. niceyo 'nyaḥ.

kratau kuṇḍapāyyasaṃcāyyau (1.1.137)
kratāv abhidheya etau śabdau nipātyete. kuṇḍauḥ pīyate somo 'smin kuṇḍapāyyaḥ kratuḥ. nipātanād ādyudāttatvam. saṃcīyate somo 'smin niti saṃcāyyaḥ kratuḥ.

agnau cityopacāyyaparicāyyāḥ (1.1.138)
cityādayo 'gniviṣaye nipātyante. cityo 'gniḥ. cayanaṃ cityā cinoteḥ kyab antodāttatvaṃ ca. agneś cityā, agnicityā. upacīyate, upacāyyo 'gniḥ. paricīyate, paricāyyaḥ. samūhya ity ūhinā siddham, tasyāpi vahyarthe kvacit prayogāt. saṃvāhya iti cāgnau bhavaty eva.

kartari ṇvultṛjacaḥ (1.1.139)
kartari kārake kriyārthāt pare ṇvultṛjaco bhavanti. pācakaḥ, paktā, pacaḥ. bahulam ity eva: pādābhyāṃ hriyate, pādahārakaḥ. gale cupyate, galecopakaḥ. śvapaco jārabhara ity aṇviṣaye 'py aj bhavati bahulādhikārāt. kathaṃ nadī carī bhaṣī plavī corī gāhī sūdī devīti? gaurādiṣu paṭhitavyāḥ. kartarīty adhikāraḥ prāk supvidheḥ.

nandigrahādibhyo lyuṇinī (1.1.140)
nandyādibhyo grahādibhyaś ca kartari lyuṇinī parau bhavataḥ. nandivāsimadidūṣisādhiśobhivardhirocibhyo ṇyantebhyaḥ saṃjñāyām: nandayatīti nandanaḥ - evaṃ vāsanaḥ - madanaḥ - dūṣaṇaḥ - sādhanaḥ - śobhanaḥ - vardhanaḥ - rocanaḥ. sahitapidamaḥ saṃjñāyām aṇyantāt: sahanaḥ - tapanaḥ - damanaḥ. jalpanaḥ - darpaṇaḥ - ramaṇaḥ - saṃkrandanaḥ - saṃharṣaṇaḥ - saṃkarṣaṇaḥ - durdharṣaṇaḥ - janārdanaḥ - madhusūdanaḥ - pavanaḥ - lavaṇaḥ, nipātanāṇ ṇatvam - vibhīṣaṇaḥ - cittavināśanaḥ - kuladamanaḥ. vyāpyapūrvāṇām aṇviṣaye 'pi bhavati. gṛhṇātīti grāhī - sthāyī - nirakṣī - niśrāvī - yācivrajavadavasāṃ nañpūrvāṇām: ayācī - avrājī - avādī - avāsī. acām acittakartṛkāṇām: akārī gharmasya bālātapaḥ. viṣāyī, viṣayīti deśe - abhibhavī, abhibhāvīti bhūte - paribhavī, paribhāvīti pakṣe hrasvatvaṃ nipātanāt. katham: utsāhī, uddāsī, udbhāsī, saṃmardī, niveśīti? ata ininā siddham. evam avyāhārī, aparādhī, uparodhī.

jñākṝprīgupāntāt kaḥ (1.1.141)
jānāteḥ kirateḥ prīṇāter igupāntāc ca kartari kaḥ paro bhavati. jānātīti jñaḥ. utkiraḥ. priyaḥ. vikṣipaḥ. bahulam ity eva: vikṣeptā, vikṣepakaḥ. devaḥ. prasevaḥ. meṣaḥ.

ātaḥ prādibhyaḥ (1.1.142)
ākārāntāt kriyārthāt prādibhyaḥ parāt ko bhavati. prasthaḥ. traiṅ pālane (dhātup. 1.484) ity asya sutraḥ. suglaḥ.

pāghrādhmādheṭdṛśaḥ śaḥ (1.1.143)
pādibhyaḥ paraḥ śo bhavati. utpibaḥ. ghrādisāhacaryāt pibater grahaṇam. ujjighraḥ. bahulādhikārād vyāghra iti ko bhavati. vidhamaḥ. uddhayaḥ. paśyaḥ, vipaśyaḥ, utpaśyaḥ.

dhāripārivedyudejicetisātisahivindo 'prādeḥ (1.1.144)
dhāryādibhyo vindateś ca prādirahitebhyaḥ śo bhavati. dhārayaḥ, pārayaḥ, vedayaḥ, udejayaḥ, cetayaḥ, sātayaḥ, sāhayaḥ; vindaḥ, govindaḥ, aravindaḥ. aprāder iti kim? pravedakaḥ.

lipo neś ca (1.1.145)
limpateḥ prādirahitān neś ca parāt śo bhavati. limpaḥ. nilimpā nāma devāḥ. kathaṃ dado dadha iti? dadadadhor acā siddham. svaraviśeṣam aṣṭame vakṣyāmaḥ.

jvalādibhyo ṇo vā (1.1.146)
jvala dīptāv (dhātup. 1.561) ity evamādibhyo ṇaḥ paro vā bhavati. jvālaḥ, jvalaḥ. cālaḥ, calaḥ. kasaparyantā jvalādayo vṛtkaraṇāt.

śyādiṇvyadhaśvasatanaḥ (1.1.147)
śyāyater ākārāntebhya iṇādibhyaś ca ṇo bhavati. avaśyāyaḥ. kabādhanārthaṃ śyāgrahaṇam. dāyaḥ, dhāyaḥ. pratyāyaḥ, vyādhaḥ, śvāsaḥ, avatānaḥ. lehaḥ, śleṣa ity acā siddham.

asamaḥ sroḥ (1.1.148)
āṅaḥ samaś ca parāt sravater ṇo bhavati. āsrāvaḥ, saṃsrāvaḥ. katham āsravaḥ? bahulādhikārāt. āsama iti kim? parisravaḥ.

hṛso 'vāt (1.1.149)
hṛ sā ity etābhyām avāt parābhyāṃ ṇo bhavati. avahāraḥ, avasāyaḥ. avād iti kim? haraḥ.

dunyo 'prādeḥ (1.1.150)
dunoter nayateś ca prādirahitāṇ ṇo bhavati. dāvaḥ, nāyaḥ. aprāder iti kim? pradavaḥ, praṇayaḥ. bahulādhikārād vanadavaḥ.

bhuvo vā (1.1.151)
bhavater ṇo vā bhavati. bhāvaḥ, bhavaḥ.

grahaḥ (1.1.152)
asmāṇ ṇo vā bhavati. grāho jalacaraḥ. grahaḥ sūryādiḥ.

gehe kaḥ (1.1.153)
gehe 'bhidheye grahaḥ ko bhavati. gṛham, gṛhāḥ.

gas thakan (1.1.154)
gāyates thakan bhavati. gāthakaḥ.

ṇyut (1.1.155)
gāyateḥ paro ṇyud bhavati. gāyanaḥ, gāyanī.

ho vrīhikālayoḥ (1.1.156)
jahāter vrīhau kāle ca ṇyud bhavati. hāyanā nāma vrīhayaḥ. hāyanaḥ saṃvatsaraḥ. vrīhikālayor iti kim? hātā.

nṛtikhanirajaḥ śilpini ṣvun (1.1.157)
nṛtyādibhyaḥ śilpini kartari ṣvun bhavati. nartakaḥ, khanakaḥ, rajakaḥ. uccāraṇād anunāsikalopaḥ. ṣakāro ṅīṣarthaḥ: nartakī, khanakī, rajakī.

prusṛlvo vun (1.1.158)
pru sṛ lū ity etebhyaḥ śilpini vun bhavati. pravakaḥ, sarakaḥ, lavakaḥ. yasya tu na tac chilpam, protā sa bhavati.

āśiṣi (1.1.159)
āśaṃsāyāṃ gamyamānāyāṃ kriyārthād vun bhavati. jīvatāt, jīvakaḥ. nandatāt, nandakaḥ.

cāndre vyākaraṇe prathamasyādhyāyasya prathamaḥ pādaḥ samāptaḥ.


vyāpyād aṇ (1.2.1)
kriyayā yad vyāpyaṃ tataḥ parāt kriyārthād aṇ bhavati. kumbhaṃ karoti, kumbhakāraḥ. kāṇḍalāvaḥ. vedādhyāyaḥ. bahulādhikārād iha na bhavati: ādityaṃ paśyati. himavantaṃ śṛṇoti. grāmaṃ gacchati. katham: māṃsaśīlā, māṃsakāmā, māṃsabhakṣā, kalyāṇācārā, kalyāṇapratīkṣā, duḥkhakṣameti? māṃse śīlam asyāḥ, māṃsaśīlā. evaṃ sarvatra yojyam. yady evam ambho 'bhigamo 'syā ambho'bhigameti prāpnoti, ambho'bhigāmīti ceṣyate. na bhaviṣyati samāsaprakaraṇe 'pi bahulādhikārāt.

āto 'prādeḥ kaḥ (1.2.2)
ākārāntāt prādirahitāt ko bhavati. godaḥ, kambaladaḥ. aprāder iti kim? vaḍavāsaṃdāyaḥ. bahulam ity eva: svargahvāyaḥ, tantravāyaḥ, dhānyamāyaḥ, godāyo vrajatīti. saprāder api kvacid bhavati: prapāpradaḥ, pathiprajñaḥ, gosaṃkhyaḥ. pūrvaka evāyaṃ kaḥ. aṇ tu na sarvatrety uktam.

supaḥ (1.2.3)
subantāt parād ākārāntāt kriyārthāt ko bhavati. kacchena pibati, kacchapaḥ. dvābhyāṃ pibati, dvipaḥ. pādapaḥ. same tiṣṭhati, samasthaḥ. viṣamasthaḥ. tundaṃ parimārṣṭi, tundaparimṛjaḥ. pūrvaka eva cāyaṃ kaḥ; alasa evocyate. evaṃ śokam apanudatīti śokāpanudaḥ; putro jātaḥ, ānandakara evocyate. anyatra tundaparimārjaḥ, śokāpanodaḥ. evaṃ mūlāni vibhujatīti mūlavibhujo rathaḥ. nakhamucāni dhanūṃṣi. kākaguhās tilāḥ. aṃśaṃ haratīti śvapacādivad ac: aṃśaharaḥ. pūrvavad aṇabhāvaḥ. udyamane tu dṛśyate bhārahāraḥ. evaṃ kavacaharaḥ kṣatriyakumāraḥ. evaṃ tācchīlye puṣpāhara iti. tathā: pūjārhā brāhmaṇī. stamberamo hastī. karṇejapaḥ sūcakaḥ. saptamyā bahulam (5.2.11) ity aluk. śaktigrahaḥ, lāṅgalagrahaḥ, aṅkuśagrahaḥ, yaṣṭigrahaḥ, tomaragrahaḥ, ghaṭagrahaḥ, ghaṭīgrahaḥ, dhanurgraha iti sarvam acā siddham. evaṃ sūtragraha iti dhāraṇe; anyatra sūtragrāhaḥ. saṃjñāyām api: śaṃ karoti, śaṃkarā. khe śete, khaśayaḥ. pārśvena śete, pārśvaśayaḥ. uttānaḥ śete, uttānaśayaḥ. digdhasahaśaya iti samāsadvayam. kiṃkarā, yatkarā, tatkarā, bahukareti pūrvavad evāc.

careṣ ṭaḥ (1.2.4)
supaḥ parāc carateṣ ṭo bhavati. kuruṣu carati, kurucaraḥ. kurucarī. bhikṣāṃ carati, bhikṣācaraḥ. senayā carati, senācaraḥ. ādāyacaraḥ. bahulādhikārād iha na bhavati: kurūṃś caratīti.

puro'grato'grebhyaḥ sarteḥ (1.2.5)
puras agratas agre ity etebhyaḥ parāt sarteṣ ṭo bhavati. puraḥsaraḥ, puraḥsarī. agrataḥsaraḥ, agrataḥsarī. agresaraḥ, agresarī. nipātanād aluk, asaṃkhyam ekārāntaṃ vā.

pūrvāt kartuḥ (1.2.6)
pūrvaśabdāt kartṛvācinaḥ parāt sarteṣ ṭo bhavati. pūrvaḥ sartā, pūrvasaraḥ. pūrvasarī. kartur iti kim? pūrvaṃ sarati, pūrvasāraḥ.

kṛño hetuśīlānulomeṣu (1.2.7)
supaḥ parāt karoter hetau kartari ´īle vā gamyamāne 'nulome vā kartari ṭo bhavati. pratītaśaktikaṃ kāraṇaṃ hetuḥ. vidyā yaśaskarī. kanyā śokakarī. dhanaṃ kulakaram. śīlaṃ prakṛtiḥ. śrāddhakaraḥ. anulomo 'nukūlaḥ. vacanakaraḥ. evam: divākaraḥ, divasakaraḥ, dinakaraḥ, niśākaraḥ, rajanīkaraḥ, kṣapākaraḥ, vibhākaraḥ,prabhākaraḥ; bhāskaraḥ, kaskāditvāt sakāraḥ; kārakaraḥ, antakaraḥ, anantakaraḥ, ādikaraḥ, bahukaraḥ, nāndīkaraḥ, kiṃkaraḥ, lipikaraḥ, libikaraḥ, balikaraḥ, bhaktikaraḥ, kartṛkaraḥ, citrakaraḥ, kṣetrakaraḥ, ekakaraḥ, jaṅghākaraḥ, bāhukaraḥ, ahaskaraḥ, yatkaraḥ, tatkaraḥ, dhanuṣkaraḥ, aruṣkaraḥ, karmakaraḥ, ghaṭīkara ityādi. hetvādiṣv iti kim? kumbhakāraḥ, karmakāraḥ, śabdakāraḥ, ślokakāraḥ, kalahakāraḥ, gāthākāraḥ, vairakāraḥ, cāṭukāraḥ, sūtrakāraḥ, mantrakāraḥ, padakāraḥ, kramakāraḥ. kumbhādikaraṇaśīleṣu tu bahulādhikārān na bhaviṣyati.

stambaśakṛdbhyāṃ vrīhivatsayor in (1.2.8)
stambaśakṛdbhyāṃ parāt karoter vrīhivatsayor arthayor in bhavati. nakāra ādyudāttārthaḥ. stambakarir vrīhiḥ. śakṛtkarir vatsaḥ. vrīhivatsayor iti kim? stambakāraḥ, śakṛtkāraḥ.

hṛño dṛtināthāt paśau (1.2.9)
harater dṛtināthābhyāṃ parāt paśau kartari in bhavati. dṛtihariḥ paśuḥ. nāthahariḥ. paśāv iti kim? dṛtihāraḥ, nāthahāraḥ.

phalegrahir ātmaṃbhariḥ kukṣiṃbhariḥ (1.2.10)
ete śabdā nipātyante. phalāni gṛhṇāti, phalegrahiḥ. ātmānam eva bibharti, ātmaṃbhariḥ. kukṣim eva bibharti, kukṣiṃbhariḥ.

ejeḥ khaś (1.2.11)
ejayateḥ supaḥ parāt khaś bhavati. khakāraḥ khiti sasaṃkhyasya (5.2.75) iti viśeṣaṇārthaḥ. aṅgamejayaḥ, janamejayaḥ.

śunīstanād dheṭaḥ (1.2.12)
śunīstanābhyāṃ parād dheṭaḥ khaś bhavati. śunindhayaḥ, śunindhayī. stanandhayaḥ, stanandhayī. prakṛtāv ānarthakyāṭ ṭakāro ṅībartho vijñāyate.

nāsikānāḍīmuṣṭighaṭīkharībhyaḥ (1.2.13)
etebhyaḥ parād dheṭaḥ khaś bhavati. nāsikandhayaḥ, nāḍindhayaḥ, muṣṭindhayaḥ, ghaṭindhayaḥ, kharindhayaḥ.

dhmaḥ pāṇyādibhyaś ca (1.2.14)
dhamater nāsikādibhyaḥ pāṇyādibhyaś ca parāt khaś bhavati. nāsikandhamaḥ, nāḍindhamaḥ, muṣṭindhamaḥ, ghaṭindhamaḥ, kharindhamaḥ. pāṇindhamaḥ, karandhamaḥ, vātandhama ityādi.

kūlād udo rujivahaḥ (1.2.15)
kūlapūrvād udaḥ parābhyāṃ rujivahibhyāṃ khaś bhavati. kūlamudrujaḥ, kūlamudvahaḥ.

vahābhrāl lihaḥ (1.2.16)
vahābhrābhyāṃ parāl lihaḥ khaś bhavati. vahaṃliho gauḥ. abhraṃliho vāyuḥ.

parimāṇāt pacaḥ (1.2.17)
parimāṇārthāt parāt pacateḥ khaś bhavati. drohaṃpacā sthālī. khāriṃpacaḥ kaṭāhaḥ.

mitanakhāt (1.2.18)
mitanakhābhyāṃ parāt pacateḥ khaś bhavati. mitaṁpacā brāhmaṇī. nakhaṃpacā yavāgūḥ.

vidhvarustilāt tudaḥ (1.2.19)
vidhvādipūrvāt tudateḥ khaś bhavati. vidhuntudaḥ, aruntudaḥ, tilantudaḥ.

vātamajaśardhaṃjaheraṃmadaparantapadviṣantapabhagandarapurandarāḥ (1.2.20)
ete śabdā nipātyante. vātam ajantīti vātamajā mṛgāḥ. śardhaṃ jahati, śardhaṃjahā māṣāḥ. irayā mādyati, iraṃmadaḥ. paraṃ tāpayati, parantapaḥ. dviṣantaṃ tāpayati, dviṣantapaḥ. bhagaṃ dārayati, bhagandaraḥ. puraṃ dārayati, purandaraḥ.

ugrāsūryād dṛśaḥ (1.2.21)
ugrāsūryābhyāṃ parād dṛśaḥ khaś bhavati. ugraṃ paśyati, ugraṃpaśyaḥ. sūryaṃ na paśyanti, asūryaṃpaśyāni mukhāni. dṛśinā saṃbaddhasya nañaḥ sūryeṇa sahaikārthyaṃ gamakatvāt.

lalāṭāt tapaḥ (1.2.22)
lalāṭāt parāt tapateḥ khaś bhavati. latāṭantapaḥ. sūryādiḥ.

priyavaśād vadaḥ (1.2.23)
priyavaśābhyāṃ parād vadaḥ khaś bhavati. priyaṃvadaḥ, vaśaṃvadaḥ.

vācaṃyamo vrate (1.2.24)
vācaṃyama iti nipātyate vrate gamyamāne. vāgyāmo 'nyatra.

sarvāt sahaḥ (1.2.25)
sarvaśabdāt parāt sahateḥ khaś bhavati. sarvaṃsahaḥ.

kūlābhrakarīṣāc ca kaṣaḥ (1.2.26)
kūlādibhyaḥ sarvāc ca parāt kaṣateḥ khaś bhavati. kūlaṃkaṣā nadī. abhraṃkaṣo giriḥ. karīṣaṃkaṣā vātyā. sarvaṃkaṣaḥ khalaḥ.

meghartibhayāt kṛñaḥ khaḥ (1.2.27)
meghādibhyaḥ parāt karoteḥ kho bhavati. meghaṃkaraḥ, ṛtiṃkaraḥ, bhayaṃkaraḥ. katham abhayaṃkaraḥ? bhayena subantasya tadantavidhiḥ.

kṣemapriyamadrād aṇ ca (1.2.28)
kṣemādibhyaḥ parāt karoteḥ kho bhavati, aṇ ca. kṣemaṃkaraḥ, kṣemakāraḥ. priyaṃkaraḥ, priyakāraḥ. madraṃkaraḥ, madrakāraḥ. aṇgrahaṇaṃ hetvādiṣu ṭapratiṣedhārtham.

āśitād bhuvo bhāvakaraṇayoḥ (1.2.29)
āśitaśabdāt parād bhavater bhāve karaṇe ca kho bhavati. duḥkham āśitaṃbhavam. alam āśitaṃbhava odanaḥ.

bhṛvṛtṝjisahitapidamo nāmni (1.2.30)
ebhyaḥ saṃjñāyāṃ kho bhavati. viśvaṃbharā vasudhā. patiṃvarā kanyā. rathantaraṃ sāma. śatruṃjayaḥ. śatruṃsahaḥ. śatruntapaḥ. arindamaḥ.

dhārer dhar ca (1.2.31)
dhārayateḥ supaḥ parāt kho bhavati, dharādeśaś ca. vasundharā.

gamaḥ (1.2.32)
supaḥ parād gamaḥ kho bhavati. sutaṃgamaḥ, bhujaṃgamaḥ, mitaṃgamā hastinī, pūrvaṃgamāḥ panthānaḥ, hṛdayaṃgamā vācaḥ.

vihāyaso viha ca (1.2.33)
vihāyasaḥ parād gamaḥ kho bhavati, viha ity ayaṃ cādeśah. vihaṃgamaḥ.

khaḍ (1.2.34)
supaḥ parād gamaḥ khaḍ bhavati. turaṃgaḥ, bhujaṃgaḥ, pravaṃgaḥ, plavaṃgaḥ. vihāyaso viha cety eva: vihaṃgaḥ.

ḍaḥ (1.2.35)
supaḥ parād gamer ḍo bhavati. bhujagaḥ, turagaḥ, pravagaḥ, plavagaḥ, patagaḥ, antagaḥ, atyantagaḥ, adhvagaḥ, dūragaḥ, pāragaḥ, sarvagaḥ, anantagaḥ, sarvatragaḥ, pannagaḥ, grāmagaḥ, gurutalpagaḥ, sugaḥ, durgaḥ, nirgo deśaḥ. vihāyaso viha cety eva: vihagaḥ.

uragaḥ (1.2.36)
ayaṃ śabdo nipātyate. urasā gacchati, uragaḥ.

hanaḥ (1.2.37)
supaḥ parād dhanter ḍo bhavati. kleśam apahantīti kleśāpahaḥ. timim vadhyāt, timihaḥ. tamo'pahaḥ. duḥkhāpahaḥ. paṭahaḥ. kathaṃ dārvāghāṭaḥ? ghaṭater bhaviṣyati. evaṃ cārvāghāṭaḥ, varṇasaṃghāṭaḥ. cārv āhantīti cārvāghātaḥ. evaṃ varṇasaṃghātaḥ. dārvāghāto'pi tarhi prāpnoti? asaṃjñāyām iṣyata eva.

śīrṣakumārāṇ ṇiniḥ (1.2.38)
śīrṣakumārābhyāṃ parād dhanter ṇinir bhavati. śīrṣaghātī, kumāraghātī.

ṭak (1.2.39)
supaḥ parād dhanter bahulaṃ ṭag bhavati. jāyāghnas tilakālakaḥ. patighnī pāṇilekhā. jāyāghno brāhmaṇaḥ. patighnī vṛṣalī. śleṣmaghnaṃ trikaṭukam. pittaghnaṃ ghṛtam. vātaghnaṃ tailam. kṛtaghnaḥ khalaḥ. śatrughnaḥ śūraḥ. goghno 'tithir iti bahulādhikārāt saṃpradāne 'pi.

śaktau hastikapāṭāt (1.2.40)
śktau gamyamānāyāṃ hastikapāṭābhyāṃ parād dhanteṣ ṭag bhavati. hastighnaḥ, kapāṭaghnaḥ. śaktāv iti kim? hastighātaḥ, kapāṭaghātaḥ. hastikapāṭād iti kim? cauraghātaḥ.

nagarād ahastini (1.2.41)
nagarāt parād dhanter ahastini kartari ṭag bhavati. nagaraghno 'gniḥ. ahastinīti kim? nagaraghāto hastī.

pāṇighatāḍaghau śilpini (1.2.42)
etau śabdau śilpini kartari nipātyete. pāṇibhyāṃ hanti pāṇiṃ vā hanti, pāṇighaḥ. tāḍaṃ hanti, tāḍaghaḥ. śilpinīti kim? pāṇighātaḥ, tāḍaghātaḥ.

rājaghaḥ (1.2.43)
ayaṃ śabdo nipātyate. rājānaṃ hanti, rājaghaḥ.

gaḥ (1.2.44)
supaḥ parād gāyateṣ ṭag bhavati. vaktragaḥ, vaktragī. sāmagaḥ, sāmagī. bahulam ity eva: sāmasaṃgāyaḥ.

śīdhusurāt pibaḥ (1.2.45)
śīdhusurāpūrvāt pibādeśasaṃbandhinaḥ pā pāne (dhātup. 1.274) ity etasmāṭ ṭag bhavati. śīdhupaḥ, śīdhupī. surāpaḥ, surāpī. śīdhusurād iti kim? kṣīrapā. piba iti kim? surāṃ pāti, surāpā. kathaṃ saṃjñāyāṃ surāpā surāpīti? tatra vyutpattyarthatvāt kriyāyāḥ dvayam api bhaviṣyati.

subhagāḍhyasthūlapalitanagnāndhapriyād acver bhuvaḥ khiṣṇuckhukañau (1.2.46)
subhagādibhyo 'cvyantebhyaś cvisādṛśyāc cvyarthe vartamānebhyaḥ parād bhavateḥ kartari khiṣṇuckhukañau bhavataḥ. subhagaṃbhaviṣṇuḥ, subhagaṃbhāvukaḥ. āḍhyaṃbhaviṣṇuḥ, āḍhyaṃbhāvukaḥ. sthūlaṃbhaviṣṇuḥ, sthūlaṃbhāvukaḥ. palitaṃbhaviṣṇuḥ, palitaṃbhāvukaḥ. nagnaṃbhaviṣṇuḥ, nagnaṃbhāvukaḥ. andhaṃbhaviṣṇuḥ, andhaṃbhāvukaḥ. priyaṃbhaviṣṇuḥ, priyaṃbhāvukaḥ. acver iti kim? āḍhyībhavitā. svāḍhyaṃbhaviṣṇur ityādi tadantavidhinā siddham.

kṛñaḥ karaṇe khyun (1.2.47)
subhagādibhyo 'cvyantebhyaś cvisādṛśyāc cvyarthe vartamānebhyaḥ parāt karoteḥ karaṇe kārake khyun bhavati. subhagaṃkaraṇam, āḍhyaṃkaraṇam, svāḍhyaṃkaraṇam, sthūlaṃkaraṇam, palitaṃkaraṇam, nagnaṃkaraṇam, andhaṃkaraṇam, priyaṃkaraṇam.

spṛśo 'nudakāt kvin (1.2.48)
spṛśer anudakāt parāt kvin bhavati. ghṛtaṃ spṛśatīti ghṛtaspṛk. mantrena spṛśatīti mantraspṛk. anudakād iti kim? udakasparśaḥ. kakāro 'deṅabhāvārthaḥ. nakāraḥ kvina (6.3.60) iti cihnārthaḥ, ikāro ver anaca (5.1.64) iti.

dadhṛguṣṇikkruñcaḥ (1.2.49)
ete śabdāḥ kvinantā nipātyante. dhṛṣer dvitvam antodāttatvaṃ ca: dadhṛk. utpūrvasya snihes takāralopaḥ ṣatvaṃ ca: uṣṇik. kruñcer anunāsikalopābhāvaḥ: kruṅ. ṛtvik srag dig iti nipātanāt siddham: ṛtvigbhyaḥ (4.1.151), srajo viniḥ (4.2.137), digādibhya (3.3.17) iti nipātanāt.

añcuyujaḥ (1.2.50)
añcuyujibhyāṃ kvin bhavati. pratyaṅ, yuṅ.

samānānyatyadāder upamānād vyāpye dṛśaḥ ksakañau ca (1.2.51)
samānānyābhyāṃ tyadādibhyaś copamānebhyaḥ parād dṛśer vyāpye ksakañau bhavataḥ, kviṃś ca. samāna iva dṛśyate: sadṛkṣaḥ, sadṛśaḥ, sadṛk. anyādṛkṣaḥ, anyādṛśaḥ, anyādṛk. tyādṛkṣaḥ, tyādṛśaḥ, tyādṛk. tādṛkṣaḥ, tādṛśaḥ, tādṛk. samānānyatyadāder iti kim? vṛkṣa iva dṛśyate. upamānād iti kim? sa dṛśyate. vyāpya iti kim? sa iva paśyati nakāraḥ kañkvarapkhyuna (2.3.17) iti viśeṣaṇārthaḥ.

bhajo ṇviḥ (1.2.52)
bhajaḥ supaḥ parāṇ ṇviḥ paro bhavati. ardhabhāk, pādabhāk.

kvipvijmaninkvanipvanipaḥ (1.2.53)
kvip vic manin kvanip vanip ity ete kriyārthāt pare bahulaṃ bhavanti. ukhāsrat, parṇadhvat, vediṣat, aṇḍasūḥ, dviṭ, pradviṭ, mitradviṭ, mitradhruk, godhuk, aśvayuk, vedavit, kāṣṭhabhit, rajjucchit, gojit, grāmaṇīḥ, agranīḥ, senānīḥ, samrāṭ, virāṭ, vibhrāṭ, sasyāt, kravyāt. bahulādhikārād annādaḥ, kravyādaḥ. vic: reṭ. manin: sudāmā. kvanip: sudhīvā. vanip: bhūridāvā. ikāro ver anaca (5.1.64) iti cihnārthaḥ.

duho dughaḥ (1.2.54)
duhaḥ supaḥ parād dughaḥ paro bhavati. kāmadughā dhenuḥ. bahulādhikārāt kāmadhuk.

āvaśyake ṇiniḥ (1.2.55)
avaśyaṃbhāve gamyamāne kriyārthāṇ ṇinir bhavati. avaśyaṃdāyī. śataṃ dāyī.

ajāteḥ śīlābhīkṣṇyayoḥ (1.2.56)
ajātivācinaḥ supaḥ parāt kriyārthāc chīlābhīkṣṇyayor gamyamānayor ṇinir bhavati. uṣṇabhojī. kṣīrapāyina uśīnarāḥ. udāsārī. pratyāsārī. ajāter iti kim? brāhmaṇān āmantrayitā.

sādhoḥ (1.2.57)
sādhuśabdāt parāt kriyārthāṇ ṇinir bhavati. sādhukārī, sādhudāyī. kathaṃ brahmavādī? brahmaṇo vādaḥ, brahmavādaḥ, so 'syāstīti brahmavādī.

kartur upamānāt (1.2.58)
kartṛvācina upamānārthāt parāt kriyārthāṇ ṇinir bhavati. uṣṭra iva krośati, uṣṭrakrośī. kartur iti kim? śālīn iva kodravān bhuṅkte. upamānād iti kim? uṣṭraḥ krośati.

vrate (1.2.59)
supaḥ parāt kriyārthād vrate gamyamāne ṇinir bhavati. aśrāddhavhojī. arthitvāt pravṛttau niyamaḥ. sati bhojane 'śrāddham eva bhuṅkte na śrāddham iti.

manaḥ (1.2.60)
manyateḥ supaḥ parāṇ ṇinir bhavati. paṭumānī.

ātmani khaś ca (1.2.61)
ātmaviṣayān manyateḥ supaḥ parāt khaś bhavati, ṇiniś ca. paṇḍitam ātmānaṃ manyate, paṇḍitaṃmanyaḥ, paṇḍitamānī.

bhūte (1.2.62)
ayam adhikāraḥ.

yajaḥ (1.2.63)
yajateḥ supaḥ parād bhūte 'rthe vartamānāṇ ṇinir bhavati. agniṣṭomeneṣṭavān, agniṣṭomayājī. bhūta ity eva: agniṣṭomena yajate.

hanaḥ kutsāyām (1.2.64)
hanteḥ supaḥ parāt kutsāyāṃ gamyamānāyāṃ ṇinir bhavati. pitṛvyaghātī, mātulaghātī. kutsāyām iti kim? cauraṃ hatavān. brahmahā brūṇahā vṛtraheti pūrvaka eva kvip. anyapūrvād api dṛśyate: madhuhā. anyo 'pi ca dṛśyate: brahmaghnaḥ. vṛtrasya hantur iti. anyato 'pi ca dṛśyate: brahmavit. bhūta eva bhaviṣyati, tatra prasiddhatvād bahulādhikārād vā. evaṃ sukṛt, karmakṛt, pāpakṛt, mantrakṛt, puṇyakṛd iti pūrveṇaiva siddham. anyapūrvād api ca dṛśyate: sūtrakṛt, śāstrakṛt, bhāṣyakṛt. anyato 'pi ca dṛśyate: mantravit. anyo 'pi ca dṛśyate: karmakāraḥ, mantrakāraḥ. somasud iti pūrveṇaiva siddham. anyapūrvād api ca dṛśyate: surāsut. anyo 'pi ca dṛśyate: somaṃ sutavān. agnicit, śyenacit, kańkacid iti pūrveṇaiva siddham. somavikrayī, ghṛtavikrayī, tailavikrayī, kṣīravikrayī: vikrayaśabdād inir bhaviṣyati. devadṛśvā, rājayudhvā, rājakṛtvā, sahayudhvā, sahakṛtveti pūrveṇaiva kvanipā siddham. aniṣṭanivṛttis tu bahulādhikārāt.

ḍaḥ (1.2.65)
supaḥ parāt kriyārthād bhūte vartamānād bahulaṃ ḍo bhavati. upasare jātaḥ, upasarajaḥ. brāhmaṇebhyo jātaḥ, brahmaṇajo dharmaḥ. kṣatriyajaṃ yuddham. buddhijaḥ. saṃskārajaḥ. na jāto 'jaḥ. dvir jāto dvijaḥ. prajātā, prajā. abhijāḥ, parijāḥ. pumanujā. anujaḥ. prahvaḥ. brahmajyaḥ. parikhātā, parikhā. varam āhatavān, varāhaḥ.

ktavatuḥ (1.2.66)
kriyārthāt paro bhūte kāle kartari ktavatur bhavati. gatavān, śayitavān.

bhāvāpyayoḥ ktaḥ (1.2.67)
bhāve tadvyāpye cārthe bhūte vartamānāt kriyārthāt kto bhavati. āsitaṃ bhavatā. kṛtaḥ kaṭo bhavatā.

kartari cārambhe (1.2.68)
kriyārambhe kartari kto bhavati, yathāprāptaṃ ca. prakṛto bhavān kaṭam; prakṛtaḥ kaṭo bhavatā. prasupto bhavān; prasuptaṃ bhavatā.

śliṣaśīṅsthāsavasajanaruhajṝbhyaḥ (1.2.69)
śliṣādibhyaḥ kartari kto bhavati, yathāprāptaṃ ca. āśliṣṭo guruṃ bhavān; āśliṣṭo gurur bhavatā. adhiśayitaḥ khaṭvāṃ bhavān; adhiśayitā khaṭvā bhavatā. upasthito guruṃ bhavān; upasthito gurur bhavatā. upāsito guruṃ bhavān; upāsito gurur bhavatā. anūṣito guruṃ bhavān; anūṣito gurur bhavatā. anujāto māṇavako māṇavikām; anujātā māṇavikā māṇavakena. ārūḍho vṛkṣaṃ bhavān; ārūḍho vṛkṣo bhavatā. anujīrṇo vṛṣalīṃ devadattaḥ; anujīrṇā vṛṣalī devadattena.

gatyarthānāpyād ādhāre ca (1.2.70)
gatyarthād avyāpyāc ca kriyārthād ādhāre kto bhavati, kartari yathāprāptaṃ ca. idam eṣāṃ yātam, iha te yātāḥ, iha tair yātam, ayaṃ tair yātaḥ panthāḥ. idam eṣām āsitam, iha ta āsitāḥ, iha tair āsitam. devaś ced vṛṣṭaḥ saṃpannāḥ śālaya iti kāraṇasāmagrīsaṃpattir atrābhimatā.

āhārārthāt (1.2.71)
abhyavahārārthād ādhāre kto bhavati, yathāprāptaṃ ca. idam eṣāṃ bhuktam; idam eṣāṃ pītam. iha tair bhuktam; iha taiḥ pītam. odanas tair bhuktaḥ; pītam udakam. akartrartho yogavibhāgaḥ. kathaṃ pītā gāva iti? pītam āsāṃ vidyata iti pītāḥ, bāhulakād vā. sutvā sutvānau sutvāna iti kvanipā siddham. yajvā yajvānau yajvāna iti vanipā siddham.

jṝṣo 'tṛn (1.2.72)
jīryater atṛn bhavati. jaran, jaratī.

śrusadvaso liṭ vā (1.2.73)
śṛṇotyādibhyo bhūte liḍ vā bhavati. upaśuśrāva, upāśrauṣīt, upāśṛṇot. upasasāda, upāsadat, upāsīdat. anūvāsa, anvavātsīt, anvavasat.

liṭaḥ kvasuḥ (1.2.74)
liṭaḥ kvasur ādeśo vā bhavati. upaśuśruvān, upaśuśrāva. jagmivān, jagāma.

īyivān anāśvān anūcānaḥ (1.2.75)
liḍantā ete śabdā vā nipātyante. īyivān, iyāya; upeyivān, upeyāya; samīyivān, samiyāya. anāśvān, nāśa. anūcānaḥ, anūvāca.

luṅ (1.2.76)
bhūte vartamānāt kriyārthāl luṅ bhavati. akārṣīt. kathaṃ rātriśeṣe 'mutrāvātsam iti? sakalāṃ rātriṃ jāgarito rātrer aprabhātatvād adyatanam iva kālaṃ manyate. yas tu muhūrtam api suptaḥ so 'nadyatanam eva jānan nāha: amutrāvasam iti. sarvatra ca bhūtakālasāmānyavivakṣāyāṃ luṅ bhavaty eva, yathā: agamāma ghoṣān, apāma payaḥ, aśayiṣmahi pūtitṛṇeṣv iti.

anadyatane laṅ (1.2.77)
avidyamānādyatane bhūte 'rthe vartamānāt kriyārthāl laṅ bhavati. apacat. anadyatana iti kim? apākṣīt. anyārthaḥ kim? adya hyo vābhukṣmahi.

smṛtyuktau lṛṭ (1.2.78)
smṛtivacane sati bhūtānadyatane 'rthe lṛḍ bhavati. smarasi devadatta kaśmīreṣu vatsyāmaḥ? abhijānāsi devadatta kaliṅgeṣu vatsyāmaḥ?

na yadi (1.2.79)
yacchabde prayujyamāne smṛtivacane sati bhūtānadyatane 'rthe vartamānāt kriyārthāl lṛḍ bhavati na. smarasi devadatta yat kaśmīreṣv avasāma?

vākāṅkṣāyām (1.2.80)
kriyāntarākāṅkṣāyāṃ satyāṃ smṛtivacane prayujyamāne bhūtānadyatane 'rthe vartamānāt kriyārthāl lṛḍ vā bhavati, yadi cāyadi ca. smarasi devadatta yat kaśmīreṣu yatsyāmo yat tatraudanaṃ bhokṣyāmahe? smarasi devadatta yat kaśmīreṣv avasāma yat tatraudanam abhuṅkṣmahi? smarasi devadatta kaśmīreṣu vatsyāmas tatraudanaṃ bhokṣyāmahe? smarasi devadatta kaśmīreṣv avasāma tatraudanam abhuṅkṣmahi? iha kasmān na bhavati: smarasi devadatta, iti ha kaśmīreṣv avasāma; kaśmīreṣu śaśvad avasāmeti? vyavasthitavibhāṣayā bahulādhikārād vā.

parokṣe liṭ (1.2.81)
parokṣe sādhanaviṣaye bhūtānadyatane 'rthe vartamānāt kriyārthāl liḍ bhavati. jagāma. supto 'haṃ kila vilalāpa. matto 'haṃ kila vilalāpa. atyantāpahnave pratyakṣasyāpy apahnavatvāt: kaḥ kaliṅgaṃ jagāma? kaḥ kāmarūpaṃ viveśa? parokṣe ca lokavijñāte prayoktur darśanaviṣaye darśanayogyatvāt parokṣatvasyāvivakṣāyāṃ laṅ bhavaty eva: ajayaj jarto hūṇān iti. sato 'pi cāvivakṣā bhavati, yathānudarā kanyeti. evam: iti hākarot, iti ha cakāra. śaśvad akarot, śaśvac cakāra. kim agacchat pāṭaliputram? kiṃ jagāma? kathaṃ bhūtānadyatane parokṣe cāparokṣe ca: karoti sma; vasantīha purā chāttrā iti? smapurāśabdābhyāṃ bhūte kāle jñāpite tasmin kāle vartamānatvāt. yathā bhāṣate rāghavas tadeti. ūṣur iha purā chāttrā iti parokṣe liḍ asty eva. parokṣatvasyāvivakṣāyām avasan niha purā chāttrā iti laṅ. anadyatanasyāpy avivakṣāyām avātsur iha purā chāttrā iti luṅ. pṛṣṭaprativacane nanu karomīti vartamāne kriyāphalasyānuvṛtteḥ. evam: ahaṃ nu karomīti. na karomīti vartamāne 'pi pratiṣedhaḥ.

vartamāne laṭ (1.2.82)
vartamāne 'rthe vartamānāt kriyārthāl laḍ bhavati. pacati, paṭhati.

videḥ śvasuḥ (1.2.83)
videḥ parasya laṭaḥ śvasur bahulaṃ bhavati. vidvān, vetti, vidan.

śatṛ (1.2.84)
laṭaḥ śatrādeśo bhavati bahulam. san brāhmaṇaḥ, asti brāhmaṇaḥ. juhvat, juhoti. he pacan. pacantaṃ paśya. pacatā kṛtam. jalpanto jñāyante paṇḍitāḥ. paṭhan nāste. mā pacan. dhārayan nupaniṣadam. caurasya dviṣan. cauraṃ dviṣan. sunvantaḥ. arhan.

iṅaḥ śaktau (1.2.85)
iṅaḥ śaktau gamyamānāyāṃ laṭaḥ śatrādeśo bhavati. adhīyan pārāyaṇam. śaktāv iti kim? adhīte pārāyaṇam, na ca śaknoti.

śānac (1.2.86)
laṭaḥ śānaj ādeśo bhavati bahulam. pacamānaḥ, pacate. he pacamāna. pacamānaṃ paśya. pacamānena kṛtam. śayānā bhuñjate Yavanāḥ. adhīyāna āste. mā pacamānaḥ. pūṅyajoś ca śānacy ādyudāttatvaṃ vakṣyāmaḥ.

śaktivayaḥśīleṣu (1.2.87)
śaktyādiṣu gamyamāneṣu laṭaḥ śānaj bhavati. punarvidhānād ataṅānebhyo 'pi. katīha kaṇvaṃ nighnānāḥ? katīha jalpamānāḥ? katīha kavacaṃ paryasyamānāḥ? katīha nṛtyamānāḥ?

tau lṛṭaḥ (1.2.88)
tau śatṛśānacau lṛṭo 'pi bahulaṃ bhavataḥ. kariṣyan, kariṣyamāṇaḥ. kariṣyati, kariṣyate.

śīlasādhudharmeṣu tṛn (1.2.89)
śīlādiṣv artheṣu kriyārthād bahulaṃ tṛn bhavati. upādātā kumārakān. gantā khelaḥ. muṇḍayitāraḥ śrāviṣṭhāyanā bhavanti vadhūm ūḍhām. śīlādiṣv ity adhikāraḥ pādaparisamāptiṃ yāvat. kathaṃ hotā potā neṣṭā tvaṣṭā kṣatteti? auṇādikā eva te.

nirālaṃbhyāṃ kur iṣṇuc (1.2.90)
nirā alam ity etābhyāṃ parāt kṛñaḥ śīlādiṣu gamyamāneṣv iṣṇuj bhavati. nirākariṣṇuḥ, alaṃkariṣṇuḥ.

udaḥ pacapatamadaḥ (1.2.91)
udaḥ parebhyaḥ pacādibhyaḥ śīlādiṣu gamyamāneṣv iṣṇuj bhavati. utpaciṣṇuḥ, utpatiṣṇuḥ, unmadiṣṇuḥ.

prajanarucyapatrapavṛtuvṛdhusahacarabhrājaḥ (1.2.92)
ebhyaḥ śīlādiṣv iṣṇuj bhavati. prajaniṣṇuḥ, rociṣṇuḥ, apatrapiṣṇuḥ, vartiṣṇuḥ, vardhiṣṇuḥ, sahiṣṇuḥ, cariṣṇuḥ, bhrājiṣṇuḥ.

bhuvaḥ (1.2.93)
bhavater iṣṇuj bhavati. bhaviṣṇuḥ.

jiglaś ca ksnuḥ (1.2.94)
jayater glāyater bhavateś ca śīlādiṣu ksnur bhavati. jiṣṇuḥ, glāsnuḥ, bhūṣṇuḥ.

sthāsnuḥ (1.2.95)
sthāsnur itītvābhāvo nipātyate.

trasigṛdhidhṛṣikṣipeḥ knuḥ (1.2.96)
trasādibhyaḥ śīlādiṣu knur bhavati. trasnuḥ, gṛdhnuḥ, dhṛṣṇuḥ, kṣipnuḥ. śamādibhyo ghinuṇ na vaktavyaḥ. śamo 'syāstīti śamī. evaṃ damī, tamī, śramī, bhramī, kṣamī, klamī, unmādī. tathā saṃparkī, anurodhī, āyāmī, āyāsī, parisārī, saṃsargī, paridevī, saṃjvarī, saṃjvārī, parikṣepī, parirāṭī, parivādī, paridāhī, parimohī, doṣī, dveṣī, drohī, dohī, yogī, ākrīḍī, vivekī, tyāgī, rāgī, bhāgī, aticārī, apacārī, āmoṣī, abhyāghātī, vikāṣī, vilāsī, vikatthī, visrambhī, apalāṣī, vilāṣī, pralāpī, prasārī, pradrāvī, pramāthī, pravādī, pravāsī. anyapūrvebhyo 'pi dṛśyate: virodhī, prayāmī, prayāsī, visārī, visargī, saṃvādī, vivādī, anuvādī, vidādī, anuvādī, vidāhī, saṃcārī, vyabhicārī, vighātī, vidrāvī, saṃvāsī. anyebhyo 'pi ca dṛśyate: rogī, bhogītyādi. tṛn api śamādibhyo yathādarśanaṃ bahulādhikārād bhaviṣyati. pravaditā, pravasitā. nindādibhyo vuñ ca na vaktavyaḥ. nindaka iti ṇvulā siddham, evaṃ hiṃsakaḥ, kleśakaḥ, khādakaḥ, vināśakaḥ, parikṣepakaḥ, parirāṭakaḥ, parivādakaḥ, vyābhāṣakaḥ, asūyakaḥ, paridevakaḥ, ākrośakaḥ. anyebhyo 'pi ca dṛśyate: ghātakaḥ, mārakaḥ.

cālaśabdārthād anāpyād yuc (1.2.97)
cālārthāc chabdārthāc ca vyāpyarahitāc chīlādiṣu yuj bhavati. calanaḥ, copanaḥ. ravaṇaḥ, śabdanaḥ. anāpyād iti kim? paṭhitā vidyām.

taṅvato halāder aṅaḥ (1.2.98)
taṅvān yo halādir aṅakārakas tasmāc chīlādiṣv artheṣu yuj bhavati. vartanaḥ, vardhanaḥ, devanaḥ. paridevaka iti na bhavati bahulādhikārāt. taṅvata iti kim? bhavitā. halāder iti kim? edhitā. ādigrahaṇaṃ kim? jugupsanaḥ, titikṣaṇa ity atrāpi yathā syāt. aṅa iti kim? śayitā. anāpyād ity eva: vasitā vastram.

jucaṅkramyadandramyasṛgṛdhijvalaśucalaṣapatapadaḥ (1.2.99)
ebhyaḥ śīlādiṣu yuj bhavati. javanaḥ, caṅkramaṇaḥ, dandramaṇaḥ, saraṇaḥ, gardhanaḥ, jvalanaḥ, śocanaḥ, abhilaṣaṇaḥ, prapatanaḥ, prapadanaḥ. calanārthānāṃ padeś ca grahaṇaṃ vyāpyavadartham. padigrahaṇam ukañā bādhitasya yucaḥ punarvidhānārtham ity eke. tad anarthakaṃ bahulādhikārāt. tācchīlikeṣūtsargasyāpavādasamāveśābhāvajñāpanārtham ity apare. tathāpy anarthakaṃ samāveśasyāpi darśanāt. tathā hi: gāmuko ganteti samāveśo 'pi dṛśyate. evaṃ vikatthī vikatthana iti, bhāsuraṃ bhāsvaraṃ bhāsanam iti, jāgaritā jāgarūka iti, vardhiṣṇur vardhana iti, apalāṣuko 'palaṣaṇa iti. tasmād bahulādhikārād evātra siddham.

krudhabhūṣārthāt (1.2.100)
krodhārthebhyo maṇḍanārthebhyaś ca śīlādiṣu yuj bhavati. krodhanaḥ, kopanaḥ. bhūṣaṇaḥ, maṇḍanaḥ.

na yadīkṣaḥ (1.2.101)
yakārāntād dīkṣaś ca yuj na bhavati. knūyitā. dīkṣitā. sūdidīpibhyāṃ pratiṣedho vaktavyaḥ: sūditā, dīpitā? na vaktavyaḥ. arisūdana itīha dṛśyate. dīper api ro bādhako bhaviṣyati. kathaṃ tarhi dīpitā? tṛno reṇa samāveśo bhaviṣyati. yuco na bhaviṣyati bahulādhikārāt.

laṣapatapadasthābhūśṝvṛṣahanakamagama ukañ (1.2.102)
laṣādibhyaḥ śīlādiṣu ukañ bhavati. apalāṣukaḥ, prapātukaḥ, upapādukaḥ, upasthāyukaḥ, prabhāvukaḥ, praśārukaḥ, pravarṣukaḥ, āghātukaḥ, kāmukaḥ, āgāmukaḥ.

jalpabhikṣakuṭṭaluṇṭavṛṅaḥ ṣākan (1.2.103)
jalpādibhyaḥ śīlādiṣu ṣākan bhavati. jalpākaḥ, bhikṣākaḥ, kuṭṭākaḥ, luṇṭākaḥ, varākaḥ. ṣakāro ṅīṣarthaḥ: jalpākī. kathaṃ prajavī? prajavo 'syāstīti prajavī. evaṃ vijayī, darī, kṣayī, viśrayī, atyayī, vamī, avyathī, abhyamī, paribhavī, prasavīti.

spṛhigṛhipatiśīṅa āluc (1.2.104)
ebhyaḥ śīlādiṣv āluj bhavati. spṛhayāluḥ, gṛhayāluḥ, patayāluḥ, śayāluḥ. kathaṃ dayāluḥ, nidrāluḥ, tandrāluḥ, śraddhālur iti? matvarthīyaṃ vakṣyāmaḥ.

dhesiśadasado ruḥ (1.2.105)
dhādibhyaḥ śīlādiṣu rur bhavati. dhāruḥ, seruḥ, śadruḥ, sadruḥ. kathaṃ dāru? aṅguler dāruṇi (4.4.97) iti nipātanāt.

sṛghasadaḥ kmarac (1.2.106)
ebhyaḥ kmaraj bhavati. sṛmaraḥ, ghasmaraḥ, admaraḥ.

bhañjibhāsimido ghurac (1.2.107)
bhañjādibhyo ghuraj bhavati. bhajyate svayam eva bhanakti vātmānam, bhaṅguraṃ kāṣṭham. yas tu paraṃ bhanakti, tatra na bhavati bahulādhikārāt. bhāsata iti bhāsuraḥ. meduraḥ.

vidibhidicchideḥ kurac (1.2.108)
vidādibhyaḥ kuraj bhavati. vettīti viduraḥ. bhidyate svayam eva bhinatti vātmānam, bhiduraḥ. chidyate svayam eva cchinatti vātmānam, chiduraḥ. yas tu paraṃ bhinatti cchinatti vā tatra na bhavati, bahulādhikārāt. tatrāpi kecid icchanti: doṣāndhkārabhiduro dṛptāripakṣacchidura iti.

iṇjisṛnaśaḥ kvarap (1.2.109)
iṇādibhyaḥ kvarap bhavati. itvaraḥ, jitvaraḥ, sṛtvaraḥ, vinaśvaraḥ.

gatvaraḥ (1.2.110)
gatvara iti nipātyate.

jāgur ūkaḥ (1.2.111)
jāgarter ūkaḥ paro bhavati. jāgarūkaḥ.

yajajapadahadaśo yaṅaḥ (1.2.112)
yajādibhyo yaṅantebhya ūkaḥ paro bhavati. yāyajūkaḥ, jañjapūkaḥ, dandahūkaḥ, dandaśūkaḥ.

sahicalivahaḥ kikinau (1.2.113)
sahādibhyo yaṅantebhyaḥ kikinau parau bhavataḥ. sāsahiḥ, cācaliḥ, vāvahiḥ.

pāpatiḥ (1.2.114)
pāpatir iti nīgabhāvo nipātyate.

cakrisasrijajñayaḥ (115)
cakryādayo nipātyante. kathaṃ dadhi? asthidadhi (5.4.31) iti nipātanāt siddham. nemir ity auṇādikaḥ.

smyajasahiṃsadīpanamakamakampo raḥ (1.2.116)
smyādibhyo ro bhavati. smeraḥ, ajasram, hiṃsraḥ, dīpraḥ, namraḥ, kamraḥ, kampraḥ. yuj api bhavaty eva: kamanaḥ, kampana iti.

sanāśaṃsa uḥ (1.2.117)
sanantebhya āśaṃsaś ca uḥ paro bhavati. cikīrṣuḥ. āśaṃsuḥ. bhikṣunaṭasūtram (3.3.77) iti bhikṣuḥ.

vindur icchuḥ (1.2.118)
etau śabdau nipātyete.

svapnak tṛṣṇak (1.2.119)
svapitṛṣo najiṅ nipātyate.

śṝvander āruḥ (1.2.120)
śṛṇāter vandateś ca āruḥ paro bhavati. śarāruḥ, vandāruḥ.

bhiyaḥ kruḥ (1.2.121)
bibheteḥ kruḥ paro bhavati. bhīruḥ. kanā bhīrukaḥ. latvena bhīlukaḥ.

sthābhāsapisakaso varac (1.2.122)
sthādibhyo varaj bhavati. sthāvaraḥ. īśvarārthād (2.2.69) iti īśvaraḥ. bhāsvaraḥ, pesvaraḥ, kasvaraḥ.

yo yaṅaḥ (1.2.123)
yāter yaṅantād varaj bhavati. yāyāvaraḥ. kathaṃ bhrāṭ, bhāḥ, dhūḥ, vidyut, ūrk, pūḥ, grāvastut, Svayaṃbhūḥ, pratibhūr iti? kvipā pūrveṇa siddham. vāk, prāṭ, Śrīḥ, Śatadruḥ, kaṭaprūḥ, srūḥ, jūr ity auṇādikāḥ. evam āyatastūḥ, juhūḥ, didyut, jagat, dadṛd iti. dhīr iti supy asudhiya (5.3.89) iti nipātanāt siddham. vibhuḥ, prabhuḥ, saṃbhuḥ, śambhuḥ, mitadrur ity auṇādikāḥ. dhātrī, dātram, netram, śastram, yotram, yoktram, stotram, tottram, setram, sektram, meḍḍhram, pattram, daṃṣṭrā, naddhrīti karaṇe ṣṭranauṇādikāḥ. tathā halasya potram, sūkarasya potram, aritram, lavitram, dhavitram, savitram, khanitram, sahitram, caritram, pavitram: yajñe pavitram, Pavitrā nāma nadī, Pavitro nāma ṛṣiḥ, pavitro 'gnir iti. prakṣviṇṇa iti yātrābhūtakālatā tatra ktaḥ. evaṃ rājñāṃ mataḥ, rājñām iṣṭaḥ, rājñāṃ buddhaḥ, rājñāṃ pūjitaḥ. evaṃ śīlitaḥ, rakṣitaḥ, kṣāntaḥ, ākruṣṭaḥ, juṣṭaḥ, ruṣṭaḥ, ruṣitaḥ, abhivyāhṛtaḥ, dayitaḥ, hṛṣṭaḥ, kāntaḥ, saṃyataḥ, udyataḥ, amṛta iti. kaṣṭam iti bhūtatāyām eva hetau. phalaṃ tv atra bhāvi.

prathamasya dvitīyaḥ pādaḥ samāptaḥ.


uṇādayaḥ (1.3.1)
kriyārthāt pare bahulam uṇādayo bhavanti. kecid vartamāne: kāruḥ, vāyuḥ. kecid bhūte: vṛttaṃ tad iti vartma. bhasitaṃ tad iti bhasma. kecid bhaviṣyati: grāmagamī, grāmāgāmī. bhaviṣyatīti bhāvī. luḍviṣaye 'pi: śvo grāmagamī. kecid apādāne: bhīmaḥ, bhīṣmaḥ. kecit saṃpradāne: dāśaḥ.

bhaviṣyati lṛṭ (1.3.2)
bhaviṣyadarthe vartamānāt kriyārthāl lṛṭ paro bhavati. kariṣyati.

anadyatane luṭ (1.3.3)
avidyamānādyatane bhaviṣyadarthe vartamānāt kriyārthāl luṭ paro bhavati. śvaḥ kartā. anyapadārthaḥ kim? adya śvo vā gamiṣyati. kathaṃ yāvad bhuṅkte tato vrajatīti? vartamānasamīpasya tadgrahaṇena grahaṇāt. padād vā vartamānatā gamyate, padāntarād bhaviṣyattā. lṛṭ tarhi kasmān na bhavati? tataḥprabhṛti vartamānasya vivakṣitatvāt. bhaviṣyadvivakṣāyāṃ tu yāvacchabdaprayogo na syāt. adhīṣva māṇavaka purā vidyotate vidyud iti vartamānasyaiva vivakṣitatvāt, tatsamīpasya tadgrahaṇena grahaṇāt. purāśabdād vā bhaviṣyattāvagame tadā tasya vartamānatvāt. kadākarhiśabdaprayoge tu sve sve viṣaye vivakṣyamāṇe lakāratrayaṃ bhavati: kadā bhuṅkte? kadā bhokṣyate? karhi bhoktā? liḍādayo 'pi bhavanti: kadā bubhuje? kadā bhuktavān? tathā kiṃvṛttaprayoge lipsāyāṃ gamyamānāyām: ko bhavatāṃ bhikṣāṃ dadāti? ko bhavatāṃ bhikṣāṃ dāsyati? ko bhavatāṃ bhikṣāṃ dātā? tathā lipsyamānasiddhāv api vivakṣitāyām: yo bhavatāṃ bhikṣāṃ dadāti sa svargalokaṃ yāti. yo bhavatāṃ bhikṣāṃ dāsyati sa svargalokaṃ yāsyati. yo bhavatāṃ bhikṣāṃ dātā sa svargalokaṃ yātā. yo bhavatāṃ bhikṣām adāt sa svargalokam agamat. tathā: upādhyāyaś ced āgacchaty atha tvaṃ chando 'dhīṣva. upādhyāyaś ced āgamiṣyaty atha tvaṃ vyākaraṇam adhīṣva. upādhyāyaś ced āgantā atha tvaṃ mīmāṃsām adhīṣveti. tathā ūrdhvaṃ muhūrtād upādhyāyaś ced āgacchati, upādhyāyaś ced āgamiṣyati, upādhyāyaś ced āgantā, atha tvaṃ chando 'dhīṣveti. ūrdhvaṃ muhūrtād upādhyāyaś ced āgacched atha tvaṃ chando 'dhīṣveti. āśaṃsāyāṃ liṅ asty eva. tasmād ūrdhvamauhūrtikād anyatrāpi bhavitavyam eva liṅā. upādhyāyaś ced āgacched atha tvaṃ chando 'dhīṣveti.

māṅi luṅ (1.3.4)
māṅi prayujyamāne bhaviṣyadarthe vartamānāt kriyārthāl luṅ bhavati. mā kārṣīt. ṅakāraḥ kim? mā karotu. mā kariṣyati.

smapare laṅ ca (1.3.5)
smottare māṅi prayujyamāne laṅ bhavati, luṅ ca. mā sma karot. mā sma kārṣīt.

tumun bhāve kriyāyāṃ tadarthāyām (1.3.6)
bhaviṣyadarthe vartamānāt kriyārthād bhāve tumun bhavati kriyāyāṃ tadarthāyāṃ pratīyamānāyām. paktuṃ vrajati. bhāva iti kim? pakṣyāmīti vrajati. kriyāyām iti kim? bhikṣiṣya iti asya jaṭāḥ. tadarthāyām iti kim? gamiṣyatas te bhaviṣyaty annaṃ bhojanāya. tumuno nakāraḥ svarārthaḥ, ukāra uccāraṇārthaḥ. kathaṃ kārako vrajati? pūrveṇa ṇvulā siddham. tṛjādayo 'pi tarhi prāpnuvanti? na, tais tādarthyānavagamāt. na hi kartā vrajati, vikṣipo vrajatīti tādarthyaṃ gamyate. ṇvul api tarhi na prāpnoti, na hi kārako vrajatīti tādarthyaṃ gamyate. atha prakaraṇāt tādarthyaṃ gamyeta? tṛjādiṣv api samānam. tasmān naiva tādarthye ṇvulādayaḥ saṃbhavanti, prakaraṇāt tu tādarthyaṃ gamyate. tathāpi bahulādhikārāṇ ṇvul bhaviṣyati, tṛjādayo na bhaviṣyanti. pākāya vrajati, paktaye vrajati, pacanāya vrajatīty evamādi ghañādyantāt tādarthyaṃ caturthyā siddham. godāyo vrajatīti kaviṣaye 'pi bahulavacanād aṇ bhaviṣyati. anyatrāpi tarhi prāpnoti? bahulādhikārād anyatra na bhaviṣyati.

ghaṅ kārake ca (1.3.7)
bhāve kārake ca kriyārthād bahulaṃ ghañ bhavati. bhāve: pākaḥ, tyāgaḥ. kārake 'pi saṃjñāyāṃ tāvat: padyate 'neneti pādaḥ. rujatīti rogaḥ. viśatīti veśaḥ. spṛśatīti sparśo vyādhiviśeṣaḥ. sarati kālāntaram iti sāraḥ; sthiro 'rthaḥ. saranty aneneti sāro balam. atīsāro vyādhiḥ. visāro matsyaḥ. prāsyata iti prāsaḥ. dīryanta ebhir iti dārāḥ. jīryate 'neneti jāraḥ. asaṃjñāyām api: dāyo dattaḥ. lābho labdhaḥ.

saṃkhyātāt (1.3.8)
saṃkhyayā parimitārthād ghañ bhavati. ekas taṇḍulaniścāyaḥ. bahulādhikārād eko niścayaḥ. ekā tilocchritiḥ.

iṅaḥ ṣid vā (1.3.9)
iṅo ghañ bhavati, ṣid vā. upetyādhīyate 'smād upādhyāyaḥ. upādhyāyī, upādhyāyā.

śṝ vāyuvarṇanivṛteṣu (1.3.10)
śṝ ity etasmād ghañ bhavati vāyvādiṣv artheṣu. śāso vāyuḥ. śāro varṇaḥ. nīśāra āvaraṇam. eteṣv iti kim? śaraḥ.

prādibhyo ruvaḥ (1.3.11)
prādibhyaḥ parād rauter ghañ bhavati. saṃrāvaḥ. prādibhya iti kim? ravaḥ. kathaṃ rāvaḥ? bahulādhikārāt.

samo yudruduvaḥ (1.3.12)
samaḥ parebhyo yautyādibhyo ghañ bhavati. saṃyāvaḥ, saṃdrāvaḥ, saṃdāvaḥ. sama iti kim? yavaḥ, dravaḥ, davaḥ. kathaṃ yāvo drāvo dāva iti? saṃpūrvebhyo ghañ eveti niyamādayo 'pi vānityatvāt.

veḥ kṣuśruvaḥ (1.3.13)
vipūrvāt kṣauteḥ śṛṇoteś ca ghañ bhavati. vikṣāvaḥ, viśrāvaḥ. ver iti kim? kṣavaḥ, śravaḥ.

śribhuvo 'prādeḥ (1.3.14)
śrayater bhavateś ca prādirahitād ghañ bhavati. śrāyaḥ, bhāvaḥ. aprāder iti kim? praśrayaḥ, prabhavaḥ. kathaṃ prabhāvaḥ, vibhāvaḥ, anubhāva iti? bahulādhikārāt. prakṛṣṭo vā bhāvaḥ prabhāvaḥ, vigato vā bhāvo vibhāvaḥ, anugato vā bhāvo 'nubhāvaḥ.

niyaḥ (1.3.15)
nayateḥ prādirahitād ghañ bhavati. nāyaḥ. aprāder ity eva: praṇayaḥ. kathaṃ nayaḥ? nyāyo naya (1.3.28) iti nipātanāt.

avodaḥ (1.3.16)
ava ud ity evaṃpūrvān niyo ghañ bhavati. avanāyaḥ, unnāyaḥ. katham unnayaḥ? bahulādhikārāt. udgato vā naya unnayaḥ.

parer dyūte (1.3.17)
paripūrvān nayater dyūtaviṣaye ghañ bhavati. pariṇāyena śārīn hanti. dyūta iti kim? pariṇayaḥ.

prāt srudrustuvaḥ (1.3.18)
prapūrvebhyaḥ sravatyādibhyo ghañ bhavati. prasrāvaḥ, pradrāvaḥ, prastāvaḥ. prād iti kim? sravaḥ, dravaḥ. kathaṃ srāvaḥ? bahulādhikārāt.

nirabheḥ pūlvaḥ (1.3.19)
nirabhipūrvābhyāṃ pūlūbhyāṃ ghañ bhavati. niṣpāvaḥ, abhilāvaḥ.

nyudo graḥ (1.3.20)
ner udaś ca parād girater ghañ bhavati. nigāraḥ, udgāraḥ. nyuda iti kim? garaḥ.

kṝ dhānye (1.3.21)
kirater dhānyaviṣaye ghañ bhavati. utkāro dhānyasya. dhānya iti kim? puṣpotkaraḥ.

nivārāḥ (1.3.22)
nivārā iti nipātyate dhānye 'bhidheye.

yajñe saṃstāvaḥ (1.3.23)
saṃstāva iti nipātyate yajñaviṣaye. saṃstavo 'nyaḥ.

prastro 'nyatra (1.3.24)
yajñād anyatra prapūrvāt stṛṇāter ghañ bhavati. prastāraḥ. yajñe tu barhiḥprastaraḥ.

prathane ver aśabde (1.3.25)
prathane 'bhidheye vipūrvāt stṛṇāter ghañ bhavati śabdād anyatra. paṭasya vistāraḥ. aśabda iti kim? vākyavistaraḥ.

chandonāmni (1.3.26)
chandonāmaviṣaye stṛṇāter ghañ bhavati. prastārapaṅktiḥ, viṣṭārapaṅktiḥ, āstārapaṅktiś chandaḥ.

avāt traś ca (1.3.27)
avapūrvāt tarateḥ stṛṇāteś ca ghañ bhavati. avatāraḥ, avastāraḥ. bahulādhikārād avataraḥ.

nyāyo naye (1.3.28)
nyāya iti nipātyate naye 'rthe. nyayo 'nyaḥ.

paryāyaḥ krame (1.3.29)
paryāya iti nipātyate krame 'rthe. paryayo 'nyaḥ.

vyupāc chīṅaḥ (1.3.30)
vipūrvād upapūrvāc ca śīṅaḥ krame ghañ bhavati. tava rājaviśāyo, mama rājopaśāyaḥ. krama ity eva: upaśayaḥ.

hastaprāpye cer asteye (1.3.31)
hastaprāpyaviṣayāc cinoter asteye ghañ bhavati. puṣpapracāyaḥ. hastaprāpya iti kim? vṛkṣāgre puṣpapracayaḥ. asteye iti kim? puṣpapracayaṃ hastena karoti cauraḥ.

citirāśivāsadeheṣu caḥ kaḥ (1.3.32)
cityādiṣv artheṣu cinoter ghañ bhavati, cakārasya ca kakāraḥ. ākāyam agniṃ cinvīta. gomayanikāyaḥ. brāhmaṇanikāyaḥ. kāyaḥ śarīram.

saṃghe 'nuttarādhare (1.3.33)
prāṇisamūhe cottarādharavarjite cinoter ghañ bhavati, cakārasya ca kakāraḥ. vaiyākaraṇanikāyaḥ. anuttarādhara iti kim? sūkaranicayaḥ.

udaḥ śriyupūdruvaḥ (1.3.34)
utpūrvebhyaḥ śrayatyādibhyo ghañ bhavati. ucchrāyaḥ, udyāvaḥ, utpāvaḥ, uddrāvaḥ. uda iti kim? praśrayaḥ. kathaṃ samucchrayaḥ? bahulādhikārāt.

ākrośe nyavād grahaḥ (1.3.35)
ākrośe gamyamāne nipūrvād avapūrvāc ca graho ghañ bhavati. nigrāhas te vṛṣala bhūyāt. avagrāhas te vṛṣala bhūyāt. ākrośa iti kim? nigrahaḥ, avagrahaḥ.

samo muṣṭau (1.3.36)
saṃpūrvād graho muṣṭāv arthe ghañ bhavati. saṃgrāho mallasya. muṣṭāv iti kim? saṃgrahaḥ.

parer yajñe (1.3.37)
paripūrvād graho yajñaviṣaye ghañ bhavati. uttaraparigrāhaḥ. yajña iti kim? parigrahaḥ.

prāl lipsāyām (1.3.38)
prapūrvād graho lipsāyāṃ gamyamānāyāṃ ghañ bhavati. pātrapragrāheṇa carati bhikṣuḥ piṇḍapātārthī. lipsāyām iti kim? pragrahaḥ.

vā vaṇijām (1.3.39)
vaṇiksaṃbandhiny abhidheye prapūrvād graho ghañ vā bhavati. tulāpragrāheṇa carati vaṇik. tulāpragraheṇa carati vaṇik. tulāpragraheṇa carati vaṇik.

raśmau (1.3.40)
prapūrvād graho raśmāv abhidheye ghañ vā bhavati. pragrāhaḥ, pragrahaḥ.

avād varṣavibandhe (1.3.41)
avāt parād graho varṣapratibandhe vā ghañ bhavati. avagrāho vṛṣṭeḥ, avagraho vā.

āṅo ruploḥ (1.3.42)
āṅpūrvād rauteḥ plavateś ca vā ghañ bhavati. ārāvaḥ, āplāvaḥ. āravaḥ, āplavaḥ.

vṛña ācchāde (1.3.43)
vṛṇoter ācchāde 'rthe vā ghañ bhavati. prāvāraḥ, prāvaraḥ.

parer bhuvo 'vajñāne (1.3.44)
paripūrvād bhavater avajñāne 'rthe vartamānād vā ghañ bhavati. paribhāvaḥ, paribhavaḥ. avajñāna iti kim? sarvato bhavanaṃ paribhavaḥ.

er ac (1.3.45)
ivarṇāntāt kriyārthād aj bhavati. cayaḥ, jayaḥ. bhayam. cakāras thāthaghañktājabitrasyānta iti cihnārthaḥ.

sthāsnāpāvyadhihaniyudhaḥ kaḥ (1.3.46)
sthādibhyo bhāve kārake ca ko bhavati. ākhūttho vartate. pratiṣṭhante 'smin niti prasthaḥ. prasnānty asmin niti prasnaḥ. prapibanty asyām iti prapā. āvidhyate 'neneti āvidhaḥ. vihanyate 'smin niti vighnaḥ. nighnaḥ, upaghnaḥ, stambaghnaḥ. āyudhyante 'nenety āyudham.

ṝdor ap (1.3.47)
ṝkārāntebhya uvarṇāntebhyaś cāp bhavati. karaḥ, gharaḥ. bhavaḥ, pavaḥ. dakāro 'saṃdehārthaḥ.

grahavṛdṛniścigamavaśaraṇaḥ (1.3.48)
grahādibhyo 'p bhavati. grahaḥ; kapirikādīnām (6.3.46) iti rephasya latvam: glahaḥ. varaḥ, daraḥ, niścayaḥ, gamaḥ, vaśaḥ, raṇaḥ.

prādibhyo 'daḥ (1.3.49)
prādipūrvād ado 'p bhavati. praghasaḥ. prādibhya iti kim? ghāsaḥ.

ner ṇa ca (1.3.50)
nipūrvād ado ṇo bhavati, ap ca. nyādaḥ, nighasaḥ.

vyadhajapo 'prādeḥ (1.3.51)
vyadho japaś ca prādirahitād ap bhavati. vyadhaḥ, japaḥ. aprāder iti kim? āvyādhaḥ, upajāpaḥ.

svanahaso vā (1.3.52)
svano hasaś ca ap bhavati vā. svanaḥ, svāvaḥ. hasaḥ, hāsaḥ. aprāder ity eva: prasvānaḥ, prahāsaḥ.

yamaḥ saṃvyupāc ca (1.3.53)
yamaḥ samādipūrvād aprādeś ca ap bhavati vā. saṃyamaḥ, saṃyāmaḥ. viyamaḥ, viyāmaḥ. upayamaḥ, upayāmaḥ. yamaḥ, yāmaḥ.

neḥ (1.3.54)
nipūrvād yamo 'p bhavati vā. niyamaḥ, niyāmaḥ. yogavibhāga uttarārthaḥ.

gadanadapaṭhasvanaḥ (1.3.55)
gadādibhyo nipūrvebhyo 'p vā bhavati. nigadaḥ, nigādaḥ. ninadaḥ, ninādaḥ. nipaṭhaḥ, nipāṭhaḥ. nisvanaḥ, nisvānaḥ.

kvaṇo vīṇayāś ca (1.3.56)
kvaṇater nipūrvād aprāder vīṇāsaṃbandhinaś ca ap vā bhavati. nikvaṇaḥ, nikvāṇaḥ. prakvaṇo vīṇāyāḥ, prakvāṇaḥ. kvaṇaḥ, kvāṇaḥ.

paṇaḥ parimāṇe (1.3.57)
paṇateḥ parimāṇe 'p bhavati. paṇaḥ. parimāṇa iti kim? pāṇaḥ.

mado 'prādeḥ (1.3.58)
mado 'prāder ap bhavati. madaḥ. aprāder iti kim? pramādaḥ.

prasaṁbhyāṃ harṣe (1.3.59)
prapūrvāt saṃpūrvāc ca mado harṣe 'p bhavati. pramadaḥ kanyānām. saṃmadaḥ kokilānām.

samudbhyām ajaḥ paśuṣu (1.3.60)
saṃpūrvād utpūrvāc cājaḥ paśuviṣaye 'p bhavati. samajaḥ paśūnām. samūha ity arthaḥ. udajaḥ paśūnām. preraṇam ity arthaḥ. paśuṣv iti kim? samājo brāhmaṇānām. udājaḥ śakunīnām.

prajane sarteḥ (1.3.61)
prathamagarbhagrahaṇe sarter ap bhavati. gavām upasaraḥ. upasāro 'nyaḥ.

havaḥ (1.3.62)
hvayater api hava iti nipātyate. havaḥ, nihavaḥ, abhihavaḥ, upahavaḥ, vihavaḥ, āhavaḥ.

nipānam āhāvaḥ (1.3.63)
āhāva iti nipātyate nipānaṃ cet. āhvāyo 'nyaḥ.

vadho ghātaḥ (1.3.64)
vadha iti nipātyate hano bhāve, ghāta iti ca.

mūrtau ghanaḥ (1.3.65)
ghana iti nipātyate mūrtiś cet. ghāto 'nyaḥ. Antarghaṇo nāma Bāhīkeṣu deśaviśeṣas tatra pūrvapadād (6.4.102) iti ṇatvam asty eva. tathā praghaṇa iti gṛhaikadeśasya saṃjñāyām asty eva.

gṛhāṃśe praghāṇaḥ (1.3.66)
agāraikadeśe praghāṇa iti nipātyate. yasyopari kāṣṭhāni hanyanta udgato ghana ity udghanaḥ. apaghana iti pāṇipādasyābhidhānam. apapūrveṇa ghanena siddham. evam ayoghanaḥ, vighanaḥ. drughaṇa iti saṃjñāyāṃ ṇatvam. stambaghana iti stambapūrveṇa ghanena siddham.

parighodghanighāḥ (1.3.67)
parighaḥ, udghaḥ, nigha iti hano nipātyante. saṃghe 'nuttarādhara (1.3.33) iti saṃghaḥ.

ḍvitaḥ ktriḥ (1.3.68)
ḍvitaḥ kriyārthāt ktriḥ paro bhavati. kṛtrimam, paktrimam.

ṭvito 'thuc (1.3.69)
ṭvito 'thuj bhavati. vepathuḥ, kṣavathuḥ, śvayathuḥ.

vicharakṣo naṅ (1.3.70)
ābhyāṃ naṅ bhavati. viśnaḥ, rakṣṇaḥ. kathaṃ yācñādayaḥ? ṭuyācṛ yācñāyām (dhātup. 1.591), śīṅ svapne (dhātup. 2.51), praśnākhyānayor iñ ca (1.3.92), yajñe saṃstāvaḥ (1.3.23), yatnakathopayogeṣv (1.4.78) iti nipātanāt.

prādibhyo dādhaḥ kiḥ (1.3.71)
prādipūrvābhyāṃ dādhābhyāṃ kir bhavati. ādiḥ, nidhiḥ. katham antardhiḥ? tiro 'ntardhāv (2.2.33) iti nipātanāt.

vyāpyād ādhāre (1.3.72)
vyāpyapūrvābhyāṃ dādhābhyām ādhāre kir bhavati. vāladhiḥ, iṣudhiḥ.

abhividhāv inuṇ (1.3.73)
abhivyāptau bhāva inuṇ bhavati. sāṃkūṭinaṃ vartate. sāṃrāviṇam.

striyāṃ ktin (1.3.74)
strīliṅge bhāve kārake ca ktin bhavati. kṛtiḥ, iṣṭiḥ.

ūtiyūtijūtisātihetikīrtayaḥ (1.3.75)
ete śabdā antodāttāḥ sādhavo bhavanti. avater ūtiḥ. yauter yūtiḥ. javater jūtiḥ. sinoteḥ sunoter vā sātiḥ. hinoter hetiḥ. kīrtayateḥ kīrtiḥ.

vyatihāre ṇac (1.3.76)
kriyāvyatihāre striyāṃ ṇaj bhavati. vyāvahāsī, vyāvacarcī.

nāmni ktic (1.3.77)
saṃjñāyāṃ ktij bhavati. tantiḥ, rantiḥ, vantiḥ, bhūtiḥ.

samajamanavidasuśībhṛñiṇo bhāve kyap (1.3.78)
samajādibhyaḥ saṃjñāyāṃ bhāve kyap bhavati. samajyā, manyā, vidyā, sutyā, śayyā, bhṛtyā, ityā. āsutiḥ, bhṛtiḥ, samitir ity api bhavati bahulādhikārāt. bhāva iti kim? bhāryā. nāmnīty eva: saṃvittiḥ.

neḥ satpataḥ (1.3.79)
nipūrvābhyāṃ sadipatibhyāṃ kyap bhavati. niṣadyā, nipatyā.

kṛvrajayajaḥ (1.3.80)
kṛñādibhyaḥ kyap bhavati. kṛtyā, vrajyā, ijyā.

mṛgayāṭātye (1.3.81)
etau śabdau bhāve nipātyete. mṛgayater mṛgayā, aṭāṭyater aṭāṭyā. katham icchā, kriyeti? icchāyāṃ kriyāyām iti nipātanāt.

pareḥ sṛcaro yaḥ (1.3.82)
paripūrvābhyāṃ sṛcaribhyāṃ striyāṃ yo bhavati. parisaryā, paricaryā.

jāguḥ (1.3.83)
jāgarter yo bhavati. jāgaryā.

aḥ sanādyantāc ca (1.3.84)
jāgarteḥ sanādyantāc ca paro akāro bhavati. jāgarā. cikīrṣā, jihīrṣā, putrīyā. aṭāṭyater aṭāṭā. kaṇḍūtir iti bahulādhikārāt.

guror halaḥ (1.3.85)
gurumato halantād aḥ paro bhavati. īhā, īkṣā. katham āptiḥ, rāddhir iti? bahulādhikārāt.

bhidādiṣito 'ṅ (1.3.86)
bhidādibhyaḥ ṣitaś ca striyām aṅ bhavati. bhidā - chidā - vidā - kṣipā - guhā - medhā - sedhā - godhā - tārā - hārā - kārā - ārā - dhārā - rekhā - lekhā - ūhā - cūḍā - pīḍā - vapā - vasā - rujā - mṛjā. bhittir ityādiṣu ktin api bhavati bahulādhikārāt. ṣitaḥ khalv api: jṝṣ, jarā. ḍupacaṣ, pacā. kṣiṣ hiṃsāyām (dhātup. 9.27), kṣiyā. ghaṭādayaḥ ṣitaḥ (dhātup. 1.522): ghaṭā. krapa kṛpāyām iti vacanāt (dhātup. 1.519) kṛpā. paktir iti bahulādhikārāt.

āto 'ntaḥprādibhyaḥ (1.3.87)
ākārāntād antaḥprādipūrvāt striyām aṅ bhavati. antardhā. saṃdhā, saṃsthā, upadā, upadhā. kathaṃ śraddhā? prajñāśraddhā (4.2.105) iti nipātanāt. antaḥprādibhya iti kim? sthitiḥ. katham avasthitiḥ, saṃsthitiḥ, saṃgītiḥ, prapītir iti? bahulādhikārāt.

kumbicarcibhyām (1.3.88)
etābhyāṃ curādiṇyantābhyām aṅ bhavati. kumbā, carcā. pūjāyāṃ svater (4.4.54) iti nipātanāt pūjā, kathopayogeṣv (1.4.78) iti kathā, smṛ cintāyām (dhātup. 1.265) iti cintā.

ṇiśranthagranthavidāsaghaṭṭavando yuc (1.3.89)
ṇyantāc chranthādibhyaś ca yuj bhavati. kāraṇā, hāraṇā. śranthanā, granthanā, vedanā, upāsanā, ghaṭṭanā, vandanā.

iṣo 'nicchāyām (1.3.90)
iṣer anicchāyāṃ yuj bhavati. anveṣaṇā, paryeṣaṇā: anicchāyām iti kim? iṣṭiḥ. parīṣṭir iti bahulādhikārāt.

ṇvuc (1.3.91)
strīliṅge bhāve kārake ca kriyārthād bahulaṃ ṇvuj bhavati. āsikā. śāyikā. pravāhikā. uddālapuṣpabhañjikā. bhavataḥ śāyikā. arhati bhavān ikṣubhakṣikām. ikṣubhakṣikāṃ me dhārayasi. ikṣubhakṣikā me udapādi.

praśnākhyānayor iñ ca (1.3.92)
praśne ākhyāne ca iñ bhavati, yathāprāptaṃ ca. kāṃ tvaṃ kārim akārṣīḥ? kāṃ kārikām? kāṃ kṛtim? kāṃ kriyām? kām kṛtyām? sarvāṃ kārim aham akārṣam. sarvāṃ kārikām. sarvāṃ kṛtim. sarvāṃ kṛiyām. sarvāṃ kṛtyām. kathaṃ vāpir vāsir iti? auṇādika iñ. katham ājir ātiḥ? auṇādika iṇ. pādasyājyātigopahate pada (5.2.58) iti liṅgād vā.

saṃpadādibhyaḥ kvip (1.3.93)
bhāve kārake ca saṃpad ity evamādibhyaḥ kvip bhavati. saṃpat - vipat - pratipat - pariṣat. bahulādhikārāt saṃpattir ityādau ktin api bhavati.

ākrośe naño 'niḥ (1.3.94)
ākrośe gamyamāne nañpūrvāt kriyārthād anir bhavati. akaraṇis te vṛṣala bhūyāt. ākrośa iti kim? akṛtis tava paṭasya. naña iti kim? mṛtis te vṛṣala bhūyāt.

glāhājyaḥ (1.3.95)
glā hā jyā ity etebhyo 'nir bhavati. glāniḥ, hāniḥ, jyāniḥ. kathaṃ kṛṣiḥ kirir girir iti? auṇādikā ete.

ikiśtipaḥ svarūpe (1.3.96)
kriyārthasya svarūpe 'bhidheye kriyārthāt pare ikiśtipo bhavanti. indhiḥ, yudhiḥ, pacatiḥ. katham akāraḥ kakāra ityādi? kāraśabdena samāsaḥ, yathā evaṃkāraḥ, oṃkāraḥ, pītkāraḥ, śītkāraḥ, hūṃkāraḥ, vaṣaṭkāraḥ, svāhākāra ityādi. auṇādiko rephaḥ. kathaṃ matvarthīyo matubarthīya iti? Gahāder ākṛtigaṇatvāc chaḥ.

lyuṭ (1.3.97)
kriyārthāt paro bahulaṃ lyuṭ bhavati. gamanam, bhojanam, pānam, dānam. idhmavraścanaḥ, palāśaśātanaḥ. praskandanaḥ, prapatanaḥ. godohanī, saktudhānī. karaṇam, saṃpradānam, apādānam, adhikaraṇam.

ṣṭhivusivo dīrghaś ca (1.3.98)
ṣṭhīvyateḥ sīvyateś ca lyuṭ bhavati dīrghaś ca bahulam. niṣṭhīvanam, niṣṭhevanam. sīvanam, sevanam.

kṛñaḥ kartari (1.3.99)
karoteḥ kartari lyuṭ bhavati dīrghaś ca. karotīti kāraṇam. kartarīti kim? karaṇam.

ghaḥ (1.3.100)
kriyārthād bahulaṃ gho bhavati. vakaḥ. pakaḥ, nipakaḥ. gocaraḥ, saṃcaraḥ. vahaḥ. āpaṇaḥ.

vrajavyajau (1.3.101)
etau śabdau nipātyete. vrajaḥ, vyajaḥ. kathaṃ nigama iti? apā siddham; svaraṃ tu vakṣyāmaḥ. halantād ghañ ukta eva. lekhaḥ, vedaḥ, vīmārgaḥ, adhyāyaḥ, nyāyaḥ, udyāvaḥ, saṃhāraḥ, ādhāraḥ, āvāya iti bahulādhikārāt. tathā tailodaṅko ghṛtodaṅka iti ghañaiva. iha tu na bhavati: udakodañcana iti. ānāya iti jale 'bhidheye. ānayo 'nyaḥ.

khano ḍarekau ca (1.3.102)
khanater gho bhavati, ḍara ikaś ca. ākhanaḥ, ākharaḥ, ākhanikaḥ. ākhanikavaka iti bakaśabdena samāsaḥ. ākha iti ḍena siddham. ākhāna iti ghañā siddham.

īṣadduḥsubhyaḥ khal (1.3.103)
īṣadādibhyaḥ parāt kriyārthāt khal bhavati. īṣatkaraḥ kaṭo bhavatā. duṣkaraḥ. sukaraḥ. īṣallabhya iti bahulādhikārāt.

kartrāpyābhyāṃ ca bhūkṛñaḥ (1.3.104)
īṣadduḥsubhyaḥ parābhyāṃ kartrāpyābhyāṃ parau yau bhūkṛñau tābhyāṃ khal bhavati. īṣad āḍhyena bhavanam, īṣadāḍhyaṃbhavam. dur āḍhyena bhavanam, durāḍhyaṃbhavam. sv āḍhyena bhavanam, svāḍhyaṃbhavam. īṣad āḍhyaḥ kriyate, īṣadāḍhyaṃkaraḥ. durāḍhyaṃkaraḥ. svāḍhyaṃkaraḥ. yadā tv īṣadāḍhya eva kiṃcit kriyate tadā kasmān na bhavati? karoter abhūtaprādurbhāvārthatvāt.

āto yuc (1.3.105)
ākārāntāt kriyārthād īṣadādibhyaḥ parād yuj bhavati. īṣatpānaḥ, duṣpānaḥ, supānaḥ.

śāsiyudhidṛśidhṛṣimṛṣaḥ (1.3.106)
śāsyādibhya īṣadādipūrvebhyo yuj bhavati. Duḥśāsanaḥ, Duryodhanaḥ, durdarśanaḥ, durdharṣaṇaḥ, durmarṣaṇaḥ. bahulādhikārād bhāvāpyayor eva khalyucau bhavataḥ. kadā tvam āgato 'si Devadatta? eṣa āgacchāmi. āgacchantam eva māṃ viddhi. kadā gamiṣyasi? eṣa gacchāmi. gacchantam eva māṃ viddhīti vartamānataivātra laṭo gamyate. bhūtabhaviṣyattā tv arthaprakaraṇaśabdāntarādibhiḥ, vartamānasamīpo 'pi vā vartamāna eva: bhūtas tāvat tatphalasyānuvṛtteḥ, bhaviṣyan napi tadarthasādhanānuṣṭhānāt. kriyākālavivakṣāyāṃ tu yathāprāptam eva: adyāgamam. adya gamiṣyāmi. āśaṃsāyāṃ tu bhaviṣyatkālo 'pi vyāpāraḥ siddher abhipretatvād vartamānavad bhūtavad vā pratibhāti. upādhyāyaś ced āgacchati! yuktā vyākaraṇam adhīmahe. upādhyāyaś ced āgataḥ! etad adhītaṃ vyākaraṇam. upādhyāyaś ced āgamat! ete vyākaraṇam adhyagīṣmahi. bhūtaviśṣasyāvivakṣitatvā! laṅliṭau na bhavataḥ yathāsvaṃ kālavivakṣāyāṃ tu yathāprāptam eva: upādhyāyaś ced āgamiṣyati! yuktā vyākaraṇam adhyeṣyāmahe. upādhyāyaś ced āgantā! yuktā vyākaraṇam adhyetāsmahe. kṣipravacane punar aprāptasyaiva kṣipratvam āśāsyata iti bhūtavartamānavad vā vidhir na bhavati. upādhyāyaś cet kṣipram āgamiṣyati! kṣipraṃ vyākaraṇam adhyeṣyāmahe. kṣipratāyāś ca vivakṣitatvād anadyatanavivakṣā nāstīti luṅ api na bhavati. āśaṃsāvacane prārthana (121) iti liṅ asty eva: upādhyāyaś ced āgacchet! āśaṃse yukto vyākaraṇam adhīyīya. kriyāprabandhasāmīpyayor viprakarṣavivakṣāyā abhāvād anadyatanavad vidhir na bhavati: yāvajjīvaṃ bhṛśam annam adāt. yāvajjīvaṃ bhṛśam annaṃ dāsyati. yeyaṃ paurṇamāsy atikrāntā, etasyām upādhyāyo 'gnīn ādhita. yeyaṃ paurṇamāsy āgāminī, etasyām upādhyāyo 'gnīn ādhita. yeyaṃ paurṇamāsy āgāminī, etasyām upādhyāyo 'gnīn ādhāsyate. tathā bhaviṣyati maryādāvacane 'varasmin pravibhāge saṃnikarṣakhyāpanaparatvād vivakṣāyā luṭ na bhavati. yo 'yam adhvā gantavya ā Pāṭaliputrāt tasya yad avaraṃ Kauśāmbyās tatraudanaṃ bhokṣyāmahe. yo 'yaṃ saṃvatsara āgāmī tasya yad avaram āgrahāyaṇyās tatra yuktā adhyeṣyāmahe. bhūtasya tu bhedenānubhūtatvād anadyatanavivakṣāpy asti: yo 'yam adhvā gata ā Pāṭaliputrāt tasya yad avaraṃ Kauśāmbhyās tatraudanam abhuñjmahi. yo 'yaṃ saṃvatsaro 'tītas tasya yad avaram āgrahāyaṇyās tatra yuktā adhyaimahi. maryādāvacanābhāve 'pi viprakarṣaparatvād vivakṣāyā anadyatanavidhir bhavaty eva: yo 'yam adhvā niravadhiko gantavyas tasya yad avaraṃ Kauśāmbyās tatraudanaṃ bhoktāsmahe. yo 'yaṃ kāla āgāmī tasya yad avaram āgrahāyaṇyās tatra yuktā adhyetāsmahe. parasmin punaḥ pravibhāge viprakṛṣṭaparatvād anadyatanavivakṣāpy asty eva: yo 'yam adhvā gantavya ā Pāṭaliputrāt tasya yat paraṃ Kauśāmbyās tatraudanaṃ bhoktāsmahe. bhaviṣyatsāmānyavivakṣāyāṃ tu lṛṭāpi bhavitavyam. evaṃ kālakṛte 'pi parasmin pravibhāge yathāvivakṣaṃ lṛḍluṭau siddhau: yo 'yaṃ saṃvatsara āgāmī tasya yat param āgrahāyaṇyās tatra yuktā adhyetāsmahe, adhyeṣyāmaha iti vā. ahorātrāṇām ahorātrair vā pravibhāge bhedasya vivakṣitatvād avarasmin napi pravibhāge 'nadyatanavivakṣāsty eva: yo 'yaṃ triṃśadrātra āgāmī tasya yo 'varaḥ pañcadaśarātras tatra yuktā adhyetāsmahe. yo 'yaṃ triṃśadrātra āgāmī tasya yo 'varo 'rdhamāsas tatra yuktā adhyetāsmahe. yo 'yaṃ māsa āgāmī tasya yo 'varaḥ pañcadaśarātras tatra yuktā adhyetāsmahe.

liṅy atipattau lṛṅ (1.3.107)
liṅviṣaye kriyātipattau lṛṅ bhavatīty etad adhikṛtaṃ veditavyam.

ā śeṣād bhūte vā (1.3.108)
ā śeṣasaṃśabdanād bhūte kāle liṅviṣaye kriyātipattau lṛṅ vā bhavatīty etad adhikṛtaṃ veditavyam. yāvac ca bhūte vety anuvartate tāvat pūrvayogo bhaviṣyati nityo draṣṭavyaḥ, na tu vartamāne, tatra kriyātipatter abhāvāt. api tatrabhavān vṛṣalaṃ yājayati. jātu tatrabhavān vṛṣalaṃ yājayati. garhāmahe, anyāyyam iti. bhūtabhaviṣyator api pūrvaval laṭ. garhāyāś ca cikīrṣitatvāt kriyāprabandhāvirāma evātra vivakṣitaḥ. agarhāyāṃ tu yathākālaṃ luṅādayaḥ.

garhāyāṃ kathami liṅ (1.3.109)
garhāyāṃ gamyamānāyāṃ kathaṃśabde sati liṅ bhavati vā. kathaṃ nāma tatrabhavān vṛṣalaṃ yājayet. ayīyajat. ayājayat. yājayāṃcakāra. yājayiṣyati. yājayitā. yājayati. bhūtabhaviṣyator api pūrvaval laṭ. kriyātipattau bhūte vā lṛṅ, bhaviṣyati nityam. kathaṃ nāma tatrabhavān vṛṣalam ayājayiṣyat. garhāyām iti kim? kathaṃ nāma tatrabhavān brāhmaṇam ayājayat? evaṃ yathākālaṃ luṅādayaḥ.

kimi lṛṭ ca (1.3.110)
kiṃśabde sati garhāyāṃ lṛḍ bhavati, liṅ ca. ko nāma tatra vṛṣalaḥ? kataro nāma vṛṣalaḥ? katamo nāma vṛṣalaḥ? yaṃ tatrabhavān yājayiṣyati. yājayet. vāgrahaṇānabhisaṃbandhāl luṅādayo na bhavanti. garhāyām ity eva: ko nāma brāhmaṇo yaṃ tatrabhavān yājayed? ityādi. kriyātipattau bhūte vā lṛṅ, bhaviṣyati nityam. ko nāma vṛṣalo yaṃ tatrabhavān ayājayiṣyat?

krodhāśraddhayoḥ (1.3.111)
amarṣe 'navakḷptau ca lṛṭ bhavati, liṅ ca. na marṣayāmi, na śraddadhe, nāvakalpayāmi yat tatravhavān vṛṣalaṃ yājayiṣyati. yājayet. kriyātipattau bhūte vā lṛṅ, bhaviṣyati nityam: na marṣayāmi, na śraddadhe, nāvakalpayāmi yat tatrabhavān vṛṣalam ayājayiṣyat.

kiṃkilāstyarthayor lṛṭ (1.3.112)
kiṃkilaśabde 'styartheṣu ca satsu krodhāśraddhayor arthayor lṛḍ eva bhavati, na liṅ. kiṃkila tatrabhavān vṛṣalaṃ yājayiṣyati? na marṣayāmi, na śraddadhe, nāvakalpayāmi. asti nāma, bhavati nāma, vidyate nāma yat tatrabhavān vṛṣalaṃ yājayiṣyati?

yadyadiyadājātuṣu liṅ (1.3.113)
yadādiṣu satsu krodhāśraddhayor liṅ eva bhavati, na lṛṭ. yat tatrabhavān vṛṣalaṃ yājayet, yadi tatrabhavān vṛṣalaṃ yājayet, yadā tatrabhavān vṛṣalaṃ yājayet, jātu tatrabhavān vṛṣalaṃ yājayet: na marṣayāmi, na śraddadhe, nāvakalpayāmi. kriyātipattau bhūte vā lṛṅ, bhaviṣyati nityam: yat tatrabhavān vṛṣalam ayājayiṣyat.

yaccayatrayor garhāyāṃ ca (1.3.114)
yaccaśabde yatraśabde ca sati garhāyāṃ gamyamānāyāṃ krodhāśraddhayoś ca liṅ bhavati. yacca tatrabhavān vṛṣalaṃ yājayet, yatra tatrabhavān vṛṣalaṃ yājayet: vigarhe; na marṣayāmi, na śraddadhe, nāvakalpayāmi. kriyātipattau bhūte vā lṛṅ, bhaviṣyati nityam: yacca tatrabhavān vṛṣalam ayājayiṣyat.

āścarye (1.3.115)
yaccaśabde yatraśabde ca saty āścarye gamyamāne liṅ bhavati. āścaryam, adbhutam, citraṃ yacca tatrabhavān vṛṣalaṃ yājayet; yatra tatrabhavān vṛṣalaṃ yājayet. kriyātipattau bhūte vā lṛṅ, bhaviṣyati nityam: yatra tatrabhavān vṛṣalam ayājayiṣyat.

śeṣe lṛṭ (1.3.116)
yaccayatrābhyām anyasmin nāścarye lṛṭ bhavati. āścaryam, adbhutam, citram andho nāma parvatam ārokṣyati; badhiro nāma śabdaṃ śroṣyati. āścaryaṃ yadi sa bhuñjīteti liṅā bādhitatvān na lṛṭ bhaviṣyati. kriyātipattau bhūte vā lṛṅ, bhaviṣyati nityam.

utāpyor bāḍhārthe liṅ (1.3.117)
uta api ity etayor bāḍhārthe prayujyamānayoḥ kriyārthāl liṅ bhavati. uta kuryāt. api kuryāt. bāḍhaṃ kuryād ity arthaḥ. bāḍhārtha iti kim? uta daṇḍaḥ patiṣyati? apidhāsyate dvāram. praśna āvaraṇaṃ ca gamyate. bhūte vā (108) iti nivṛttam. ato bhūte bhaviṣyati ca kriyātipattau liṅviṣaye lṛṅ nityaṃ draṣṭavyaḥ. utākariṣyat. apy akariṣyat. kāmapravedane prārthana (121) iti liṅ bhaviṣyati. kāmo me bhuñjīta bhavān. kaccij jīvati te māteti praśnamātre prārthanābhāvān na bhaviṣyati.

saṃbhāvane 'lamarthe tadarthāprayoge (1.3.118)
alamarthaviṣaye saṃbhāvane gamyamāne liṅ bhavati, tadarthaś cec chabdo na prayujyate. api parvataṃ śirasā bhindyāt. api droṇapākaṃ bhuñjīta. alamartha iti kim? videśasthāyī Devadatto grāmaṃ gamiṣyati. tadarthāprayoga iti kim? vasati cet Surāṣṭreṣu bhokṣyate 'laṃ lavaṇena. kriyātipattau lṛṅ bhavaty eva: api vajrāhato nāpatiṣyat.

dhātūktāv ayadi vā (1.3.119)
dhātunocyamāne saṃbhāvane vā liṅ bhavati yacchabdasyāprayoge. saṃbhāvayāmi, śraddadhe, avakalpayāmi: bhuñjīta bhavān; abhuṅkta bhavān. ayadīti kim? saṃbhāvayāmi yat sa bhuñjīta. kriyātipattau lṛṅ bhavaty eva: saṃbhāvayāmi nābhokṣyata bhavān.

hetuphalayoḥ (1.3.120)
hetubhūtāyāṃ phalabhūtāyāṃ ca kriyāyāṃ vartamānāt kriyārthāl liṅ vā bhavati. dakṣiṇena ced yāyān na śakaṭaṃ paryābhavet. dakṣiṇena ced yāsyati na śakataṃ paryābhaviṣyati. iha kasmān na bhavati? hantīti palāyate. varṣatīti dhāvati. itiśavdenaiva hetuhetumadbhāvasya dyotitatvāt. yas tv āha: bhaviṣyatkālatvād asya yogasya vartamāne na bhaviṣyatīti tasyeha syāt: haniṣyatīti palāyiṣyate. kriyātipattau lṛṅ bhavaty eva: dakṣiṇena ced ayāsyan na śakaṭaṃ paryābhaviṣyat. kenacil liṅgena bhaviṣyantīṃ kriyātipattim anugamya prayuṅkte. bhūte 'pi ca prayogo dṛśyate:
amaṅkṣyad vasudhā toye syutaśailendrabandhanā
Nārāyaṇa iva śrīman yadi tvaṃ nādhariṣyathāḥ.
icchārtheṣu prārthana (122) ity eva liṅloṭau bhaviṣyataḥ: icchāmi bhuñjīta bhavān. icchāmi bhuṅktāṃ bhavān. anyathā hīcchan karomīty api syātām. icchati bhoktum, kāmayate bhoktum, gaveṣayati bhoktum iti tumun bhāve kriyāyāṃ tadarthāyām (1.3.6) iti siddham. punarvidhānād ihāpi syāt: icchan karotīti. bhuñjīyetīcchatīti liṅ prārthana (121) iti bhaviṣyati. icchet kāmayeteti vidhir eva gamyate.

vidhisaṃpraśnaprārthaneṣu (1.3.121)
vidhir aprāptaniyogo dṛṣṭārtho vādṛṣṭārtho vā, pratyākhyāne sapratyapāyo vā niṣpratyapāyo vā, satkārapūrvako vā nyakkārapūrvako vā. saṃpraśnaḥ saṃpradhāraṇā. prārthanaṃ yācanam iṣṭārthaśaṃsanaṃ ca. teṣu vidhyādiṣu kriyārthāl liṅ bhavati. kaṭaṃ kuryād bhavān. yajet. dadyāt. yatrāṅgīkṛtasya pratyākhyāne sapratyapāyas tan nimantraṇam: iha bhavān bhuñjīta. yatra pratyākhyāne kāmacāras tad āmantraṇam: iha bhavān āsīta. satkārapūrvako niyogo 'dhyeṣaṇam: māṇavakaṃ bhavān adhyāpayet. nyakkārapūrvako niyogaḥ praiṣas, tatra loṭaṃ vakṣyati. saṃpraśne: kiṃ nu khalu bho vyākaraṇam adhīyīya? prārthane: labheyāhaṃ bhikṣām. jīvyād bhavān.

loṭ (1.3.122)
vidhyādiṣu kriyārthāl loḍ bhavati. kaṭaṃ karotu bhavān. tṛṣṇāṃ chinddhi, bhaja kṣamām, jahi madam, kuru dayām. iha bhavān bhuṅktām. iha bhavān āstām. māṇavakaṃ bhavān adhyāpayatu. kiṃ nu khalu bho vyākaraṇam adhyayai? dehi me bhikṣām. jīvatu bhavān.

praiṣānujñāprāptakāleṣu (1.3.123)
praiṣādiṣu loḍ bhavati. grāmaṃ gaccha. kartum icchato 'nujñānam anujñā. evaṃ kuru. kaṭaṃ kuru, prāptas te kālaḥ kaṭakaraṇe.

liṅ cordhvamauhūrtike (1.3.124)
ūrdhvamauhūrtike vartamānāt kriyārthāt praiṣādiṣu liṅ bhavati, loṭ ca. ūrdhvaṃ muhūrtāt kaṭaṃ kuryāḥ; kaṭaṃ kuru. ūrdhvaṃ muhūrtād evaṃ kuryāḥ; evaṃ kuru. ūrdhvaṃ muhūrtāt kaṭaṃ kuryād bhavān; kaṭaṃ karotu bhavān: bhavato hi prāptaḥ kālaḥ kaṭakaraṇe.

sme loṭ (1.3.125)
smaśabdaprayoge ūrdhvamauhūrtike vartamānāt kriyārthāt praiṣādiṣu loḍ eva bhavati. ūrdhvaṃ muhūrtād grāmaṃ gacchatu sma bhavān. evaṃ karotu sma bhavān. kaṭaṃ karotu sma bhavān, bhavato hi prāptaḥ kālaḥ kaṭakaraṇe.

adhīṣṭau (1.3.126)
adhyeṣaṇāyāṃ smaśabdaprayoge loḍ eva bhavati. aṅga sma vidvan māṇavakam adhyāpaya. praiṣādiṣu cānyatra ca tavyādayaḥ siddhā eva: bhavatā khalu kaṭaḥ kartavyaḥ, karaṇīyaḥ, kāryaḥ, kṛtyaḥ. tathordhvamauhūrtike cārhādiṣu ca. kālo bhoktum, samayo bhoktum, velā bhoktum iti pūrvaka eva tumun. vṛttir bhavater vā tadarthasya pratīyamānatvāt.

kālasamayavelāsu liṅ yadi (1.3.127)
kālādiṣu yacchabdasahiteṣu prayujyamāneṣu kriyārthāl liṅ bhavati. kālo yad bhuñjīta bhavān. samayo yad bhuñjīta bhavān. velā yad bhuñjīta bhavān.

arhaśaktyoḥ (1.3.128)
arhārthe śaktau ca liṅ bhavati. bhavān khalu kanyāṃ vahet. bhavān arhaḥ. bhavān śaktaḥ. agniṣṭomayājīti bhūta eva kālaḥ. asya putro janiteti padāntarasaṃbandhe bhaviṣyatkālatā gamyate. evaṃ kṛtaḥ kaṭaḥ śvo bhavitā. bhāvi kṛtyam āsīt. gomān āsīt. gomān bhaviteti. lunīhi lunīhīty evāyaṃ lunāti. adhīṣvādhīṣvety evāyam adhīta iti loḍ evaitan madhyamapuruṣaikavacanayoḥ. ābhīkṣṇye dvirvacanam etad uktaṃ bhavati. evam asau tvarāvān yad anyān api prerayan niva tāṃ kriyāṃ karotīti. evaṃ lunīta lunītety evāyaṃ lunāti. adhīdhvam adhīdhvam ity evāyam adhīte. tathā kālāntareṣv api: lunīhi lunīhīty evāyam alāvīt; lulāva; laviṣyati; lavitā. evaṃ svaśabde 'pi yojyam. tathā samuccaye 'pi: maṭham aṭa vihāram aṭety evāyam aṭati. chando 'dhīṣva vyākaraṇam adhīṣvety evāyam adhīte. vyāpārabhede tu sāmānyavacanasyaiva vyāpakatvād anuprayogo bhavati: odanaṃ bhuṅkṣva saktūn piba dhānāḥ khādety evāyam abhyavaharati.

alaṃkhalvoḥ pratiṣedhe ktvā vā (1.3.129)
alaṃkhaluśabdayoḥ pratiṣedhārthayoḥ prayoge ktvā vā bhavati. alaṃ kṛtvā, khalu kṛtvā. alaṃ kṛtena, khalu kṛtena. alaṃkhalvor iti kim? mā kārṣīḥ. pratiṣedha iti kim? alaṃkāraḥ.

meṅaḥ (1.3.130)
mayateḥ ktvā vā bhavati. apūrvakālārtha ārambhaḥ. apamitya yācate. apamātum yācate. yācitvāpamayate.

ekakartṛkayoḥ pūravāt (1.3.131)
ekakartṛkayor vyāpārayor madhye yaḥ pūrvavyāpāras tadarthāt ktvā bhavati. bhuktvā vrajati. dvivacanasyātantratvāt: bhuktvā pītvā vrajati. parāpekṣayā vā. ekakartṛkayor iti kim? bhuktavati Devadatte Yajñadatto vrajati. pūrvād iti kim? bhuṅkte ca pacati ca. aprāpya nadīṃ parvataḥ, atikramya parvataṃ nadīti bhavateḥ sarvatra saṃbhavād ekakartṛkatā pūrvakālatā ca gamyate.

ābhīkṣṇye ṇamul ca (1.3.132)
ekakartṛkayoḥ pūrvasmin vyāpāre paunaḥpuyaviśiṣṭe vartamānāt kriyārthāṇ ṇamul bhavati, ktvā ca. bhojaṃ bhojaṃ vrajati. bhuktvā bhuktvā vrajati. ābhīkṣṇya (6.3.1) iti dvirvacanam, yad ayaṃ bhuṅkte tato vrajatīti yacchabdaprayoge tataḥśabdena kramasyābhidhānāt ktvā na bhavati. ābhīkṣṇyābhāvāc ca ṇamul na bhavati. yad ayaṃ punaḥ punar bhuṅkte tato vrajatīti punaḥpunaḥśabdenaivābhīkṣṇyābhidhānān na bhavati. yad ayaṃ bhuktvā gacchati tato 'dhīta iti bhojanagamanayoḥ krame ktvā. gamanādhyayanayos tu kramasya tataḥśabdenābhidhānān na bhaviṣyati.

pūrvāgreprathameṣu (1.3.133)
pūrvādiṣu prayujyamāneṣu ṇamul bhavati, ktvā ca. pūrvaṃ bhojaṃ vrajati, pūrvaṃ bhuktvā vrajati. agre bhojaṃ vrajati, agre bhuktvā vrajati. prathamaṃ bhojaṃ vrajati, prathamaṃ bhuktvā vrajati. pūrvaṃ bhuṅkte tato vrajatīti tataḥśabdena kramasyābhidhānān na bhaviṣyataḥ.

vyāpyād ākrośe kṛñaḥ khamuñ (1.3.134)
vyāpyāt parāt karoteḥ khamuñ bhavaty ākrośe gamyamāne. dasyuṃkāram ākrośati. ākrośa iti kim? sādhuṃ kṛtvā stauti.

svādvarthād adīrghāt (1.3.135)
svāduvacanād adīrghāntāt parāt karoteḥ khamuñ bhavati. svāduṃkāraṃ bhuṅkte. saṃpannaṃkāraṃ bhuṅkte. lavaṇaṃkāraṃ bhuṅkte. adīrghād iti kim? svādūkṛtya bhuṅkte. svādvīṃ kṛtvā. anyathākāraṃ bhuṅkte, evaṃkāram, kathaṃkāraṃ, itthaṃkāram iti ṇamul na vācyaḥ, ghañantena kriyāviśeṣaṇena siddhatvāt. yathā: odanapākaṃ śeta iti. evaṃ yathākāraṃ tathākāram ahaṃ bhokṣye, kiṃ tavānena? kanyādarśam varayati. brāhmaṇavedaṃ bhojayati. yāvadvedaṃ bhuṅkte. yāvajjīvam adhīte. carmapūraṃ dadāti. udarapūraṃ bhuṅkte. goṣpadapūraṃ vṛṣṭo devaḥ. goṣpadam prātīti goṣpadapram udakam. goṣpadapraṃ vṛṣṭo devaḥ. tathā ca sarvā vibhaktayaḥ samāse ca vibhaktilopaḥ. evaṃ celaknopaṃ vṛṣṭo devaḥ. vastraknopaṃ vṛṣṭo devaḥ. vasanaknopam. nimūlakāṣaṃ kasati. samūlakāṣaṃ kasati. śuṣkapeṣaṃ pinaṣṭi. cūrṇapeṣam. rūkṣapeṣam. samūlaghātaṃ hanti. akṛtakāraṃ karoti. pāṇighātaṃ vedīṃ hanti. udapeṣaṃ pinaṣṭi. tailapeṣaṃ pinaṣṭi. hastavartaṃ vartayati. svapoṣaṃ puṣṇāti. gopoṣam. raipoṣam. cārakabandhaṃ baddhaḥ. krauñcabandham. jīvanāśaṃ naṣṭaḥ. puruṣavāhaṃ vahati. ūrdhvaśoṣaṃ śuṣkaḥ. ūrdhvapūraṃ pūrṇaḥ.

jīvād graho ṇamul sa cānu (1.3.136)
jīvād vyāpyāt parasmād graher ṇamul bhavati. sa ced grahir anuprayujyate. jīvagrāhaṃ gṛhṇāti.

hastena (1.3.137)
hastakaraṇakād graher ṇamul bhavati, sa cānuprayujyate. hastagrāhaṃ gṛhṇāti. karagrāhaṃ gṛhṇāti.

upamānāt kartuś ca (1.3.138)
upamānāt kartur vyāpyāc ca parāt kriyārthāṇ ṇamul bhavati, sa ca kriyārtho 'nuprayujyate. cūḍakanāśaṃ naṣṭaḥ. suvarṇanidhāyaṃ nihitaḥ. odanapācaṃ pakvaḥ. ghañi hi kutvaṃ syāt. upamānād iti kim? cūḍako naṣṭaḥ.

upadaṃśas tṛtīyāyām (1.3.139)
upapūrvād daṃśates tṛtīyānta upapade ṇamul bhavati. mūlakenopadaṃśaṃ bhuṅkte. mūlakopadaṃśaṃ bhuṅkta iti ghañāpi siddham. tṛtīyāyām iti kim? mūlakam upadaśya bhuṅkte.

hiṃsārthād ekāpyāt (1.3.140)
hiṃsārthād anuprayogena saha samānavyāpyāt tṛtīyānta upapade ṇamul bhavati. daṇḍenopaghātaṃ gāḥ kalayati. daṇḍopaghātam. ekāpyād iti kim? daṇḍenopahatya bhūmiṃ gāḥ śādayati gopālako yaṣṭyā.

saptamyāṃ copāt pīḍarudhakarṣaḥ (1.3.141)
upapūrvebhyaḥ pīḍādibhyaḥ saptamyanta upapade tṛtīyānte ca ṇamul bhavati. pārśvayor upapīḍaṃ śete. pārśvenopapīḍam. pārśvopapīḍam. vraja uparodhaṃ gāḥ śādayati. vrajenoparodham. vrajoparodham. pāṇāv upakarṣam. pāṇinopakarṣam. pāṇyupakarṣam.

āsattau (1.3.142)
pratyāsattau gamyamānāyāṃ saptamyanta upapade kriyārthāṇ ṇamul bhavati. keśeṣu grāhaṃ yudhyante. keśagrāham.

pramāṇe (1.3.143)
pramāṇe gamyamāne saptamyanta upapade kriyārthāṇ ṇamul bhavati. dvyaṅgulotkarṣaṃ gaṇḍikāṃ chinatti. dvyaṅgula utkarṣam.

pañcamyāṃ tvarāyām (1.3.144)
pañcamyanta upapade tvarāyāṃ gamyamānāyāṃ kriyārthāṇ ṇamul bhavati. śayyotthāyaṃ vrajati. śayyāyā utthāyaṃ vrajati. tvarāyām iti kim? āsanād utthāya dhāvati.

dvitīyāyām (1.3.145)
dvitīyānta upapade tvarāyāṃ gamyamānāyāṃ kriyārthāṇ ṇamul bhavati. yaṣṭigrāhaṃ yudhyante. yaṣṭīr grāham.

adhruve svāṅge (1.3.146)
adhruve svāṅge dvitīyānta upapade kriyārthāṇ ṇamul bhavati. bhrūvikṣepaṃ jalpati. bhruvaṃ vikṣepam. adhruva iti kim? utkṣipya śiraḥ kathayati.
adravaṃ mūrtimat svāṅgaṃ prāṇistham avikārajam
atatsthaṃ tatra dṛṣṭaṃ ca tena cet tat tathā yutam.

pīḍāyām (1.3.147)
pīḍāyāṃ gamyamānāyāṃ svāṅge dvitīyānta upapade kriyārthāṇ ṇamul bhavati. uraḥpratipeṣaṃ yudhyante. urāṃsi pratipeṣam.

viśipatipadiskandāṃ vīpsābhīkṣṇyayoḥ (1.3.148)
viśyādibhyo vīpsāyām ābhīkṣṇye ca gamyamāne dvitīyānta upapade ṇamul bhavati. gehānupraveśam āste. gehaṃ geham anupraveśam. geham anupraveśam anupraveśam, gehānuprapātam āste. gehaṃ geham anuprapātam. geham anuprapātam anuprapātam. gehānuprapādam āste. gehaṃ geham anuprapādam. geham aunprapādam anuprapādam. gehāvaskandam āste. gehaṃ geham avaskandam. geham avaskandam avaskandam. vīpsābhīkṣṇyayor iti kim? geham anupraviśyāste. 

asutṛṣaḥ kāleṣu vicchede (1.3.149)
asyates tṛṣeś ca kāleṣu dvitīyānteṣūpapadeṣu vicchede gamyamāne ṇamul bhavati. dvyahātyāsaṃ gāḥ pāyayati. dvyaham atyāsam. dvyahatarṣam. dvyahaṃ tarṣam. asutṛṣa iti kim? dvyaham upoṣya bhuṅkte. kāleṣv iti kim? pañca piṇḍān atyasya jalaṃ pibati. viccheda iti kim? ahar atyasyeṣūn gataḥ.

nāmni grahādiśaḥ (1.3.150)
nāmaśabde dvitīyānta upapade graher ādiśaś ca ṇamul bhavati. nāmagrāhaṃ dadāti. nāmāni grāhaṃ dadāti. nāmādeśaṃ dadāti. nāmāny ādeśaṃ dadāti. nīcaiḥkāram ācaṣṭe, uccaiḥkāram ācaṣṭa iti ghañā siddham. nīcaiḥ kṛtvā, nīcaiḥkṛtyeti ktvāpi bhavati. evaṃ tiryakkāram, tiryak kṛtvā, tiryakkṛtya. mukhataḥkāram, mukhataḥ kṛtvā, mukhataḥkṛtya. mukhatobhāvam, mukhato bhūtvā, mukhatobhūya. nānākāram, nānā kṛtvā, nānākṛtya. dvidhākāram, dvidhā kṛtvā, dvidhākṛtya. tūṣṇīṃbhāvam, tūṣṇīṃ bhūtvā, tūṣṇīṃbhūya. anvagbhāvam, anvag bhūtvā, anvagbhūya tiṣṭhati. śaknoti bhoktum, dhṛṣṇoti bhoktum, jānāti bhoktum, glāyati bhoktum, ghaṭate bhoktum, ārabhate bhoktum, prakramate bhoktum, labhate bhoktum, utsahate bhoktum, arhati bhoktum, asti bhoktum, vidyate bhoktum iti tumun bhāve kriyāyāṃ tadarthāyām (1.3.6) iti siddha eva. tathā pārayati bhoktum, prabhavati bhoktum. prabhur bhoktum, samartho bhoktum, paryāpto bhoktum, alaṃ bhoktum iti bhavateḥ sarvatra saṃbhavāt siddham. yathā bhoktuṃ manaḥ, śrotuṃ śrotram, draṣṭuṃ cakṣuḥ, yoddhuṃ dhanuḥ; vaktuṃ jaḍaḥ, gantuṃ mandaḥ, kartum alasa iti. uccāraṇaṃ tu vaktur āyattam.

prathamasya tṛtīyaḥ pādaḥ samāptaḥ.


las tiptasjhisipthasthamipvasmastātāṃjhathāsāthāṃdhvamiṭvahimahiṅ (1.4.1)
laḍādīnāṃ lakārasya sthāne tibādaya ādeśā bhavanti. pakāraḥ pitkāryārthaḥ. ṭakāra iṭo 'd (1.4.38) iti cihnārthaḥ. ṇakāras tiṅ iti pratyāhārārthaḥ. pacati, pacataḥ, pacanti; pacasi, pacathaḥ, pacatha; pacāmi, pacāvaḥ, pacāmaḥ. pacate, pacete, pacante; pacase, pacethe, pacadhve; pace, pacābahe, pacāmahe.

ata āta it (1.4.2)
ataḥ parasya tiṅām ākārasya id ādeśo bhavati. pacete, pacethe. pacetām, pacethām. ata iti kim? dadāte, dadhāte. prakṛtigrahaṇād iha na bhavati: pacāni.

jho 'ntaḥ (1.4.3)
tiṅāṃ jhakārasyāntādeśo bhavati. pacanti, pacante. yajanti, yajante. yajantu, yajantām.

dviruktād at (1.4.4)
dviruktād uttarasya tiṅāṃ jhakārasya adādeśo bhavati. juhvati, bibhyati. juhvatu.

jakṣādibhyaḥ pañcabhyaḥ (1.4.5)
jakṣādibhyaḥ pañcabhyaḥ parasya jhakārasya adādeśo bhavati. jakṣati, jāgrati, daridrati, cakāsati, śāsati. pañcabhya iti kim? dviṣanti.

taṅy anataḥ (1.4.6)
taṅviṣayasya jhakārasyānataḥ parasya adādeśo bhavati. lunate, lunatām. punate, punatām. anata iti kim? pacante.

śīṅo rat (1.4.7)
śīṅaḥ parasya jhakārasya radādeśo bhavati. śerate, śeratām, aśerata.

vetter vā (1.4.8)
vetteḥ parasya jhakārasya radādeśo vā bhavati. saṃvidrate, saṃvidate. lugvikaraṇaḥ kim? vindater mā bhūt. taṅīty eva: vidanti.

liṭa irac (1.4.9)
liḍādeśasya jhakārasya iraj ādeśo bhavati. pecire, śekire. taṅīty eva: pecuḥ.

tasyaiś (1.4.10)
liḍādeśasya takārasya eś ādeśo bhavati. pece, śeke.

ataṅāṃ ṇalatususthalathusaṇalvamāḥ (1.4.11)
taṅvarjitānāṃ liḍādeśānāṃ ṇalādaya ādeśā bhavanti papāca, pecatuḥ, pecuḥ; papaktha pecitha, pecathuḥ, peca; papāca, peciva, pecima.

vido laṭo vā (1.4.12)
vidaḥ pareṣāṃ laḍādeśānām ataṅāṃ ṇalādaya ādeśā vā bhavanti. veda, vidatuḥ, viduḥ; vettha, vidathuḥ, vida; veda, vidva, vidma. na ca bhavanti: vetti, vittaḥ, vidanti; vetsi, vitthaḥ, vittha; vedmi, vidvaḥ, vidmaḥ.

bruvaḥ pañcānām ādita āha ca (1.4.13)
bruvaḥ pareṣāṃ laḍādeśānām ataṅāṃ pañcānām ādito ṇalādaya ādeśā vā bhavanti, āhādeśaś ca bruvo bhavati. āha, āhatuḥ, āhuḥ, āttha, āhathuḥ. na ca bhavanti: bravīti, brūtaḥ, bruvanti, bravīṣi, brūthaḥ. pañcānām iti kim? brūtha. ādita iti kim? pareṣāṃ mā bhūt.

āto ṇala auḥ (1.4.14)
ākārāntād uttarasya ṇala aukārādeśo bhavati. papau, tasthau.

ṭittaṅām et (1.4.15)
ṭito lakārasyādeśānāṃ taṅām antasya ekārādeśo bhavati. pacate, pacante, pacadhve. ṭita iti kim? apacata.

āmaḥ (1.4.16)
ṭillakārasya saṃbandhina āna ed bhavati. pacete, pacethe.

thāsaḥ se (1.4.17)
ṭillakārasaṃbandhinas thāsaḥ se ādeśo bhavati. pacase.

luṭa ādyānāṃ ḍāraurasaḥ (1.4.18)
luḍādeśānām ādyānāṃ trayāṇāṃ ḍāraurasa ādeśā bhavanti. paktā, paktārau, paktāraḥ.

taṅām (1.4.19)
taṅām api luḍādeśānām ādyānāṃ trayāṇāṃ ḍāraurasa ādeśā bhavanti. adhyetā, adhyetārau, adhyetāraḥ. eśādiliṅgād etvābhāvaḥ.

loṭa er uḥ (1.4.20)
loḍādeśasya ikārasya ukārādeśo bhavati. pacatu, pacantu.

ser hiṅ (1.4.21)
loḍādeśasya sipo hiṅ ādeśo bhavati. juhudhi, lunīhi. ṅakāro 'pittvajñāpanārthaḥ.

āśiṣi tuhyos tātaṅ vā (1.4.22)
āśīrviṣaye loṭaḥ saṃbandhinos tu hīty etayos tātaṅ vā bhavati. jīvatād bhavān, jīvatu bhavān. kurutāt tvam, kuru tvam.

mer āniḥ (1.4.23)
loḍādeśasya mipa ānir ādeśo bhavati. pacāni, karavāṇi.

ām etaḥ (1.4.24)
loḍādeśasyaikārasyām bhavati. pacatām, pacetām, pacantām.

svo vāmau (1.4.25)
loḍādeśābhyāṃ sakāravakārābhyāṃ parasyaikārasya va am ity etāv ādeśau bhavataḥ. pacasva, pacadhvam.

iḍādīnām aip (1.4.26)
loṭaḥ saṃbandhinām iḍādīnām eta aip bhavati. karavai, karavāvahai, karavāmahai. pakāro 'deṅarthaḥ.

vmoṣ ṭāp (1.4.27)
loṭaḥ saṃbandhinor vmoḥ parataṣ ṭāp bhavati. karavāva, karavāma. karavāvahai, karavāmahai. ṭakāra ādeśavidhyarthaḥ, pakāro 'deṅbhāvārthaḥ.

tasthasthānāṃ tāṃtaṃtā ṅitaś ca (1.4.28)
ṅitāṃ lakārāṇāṃ loṭaś ca tas thas tha ity eteṣāṃ tām tam ta ity ete ādeśā bhavanti. apacatām, apacatam, apacata. pacatām, pacatam, pacata.

vasmasor lopaḥ (1.4.29)
ṅitāṃ lakārāṇāṃ loṭaś ca vasmasor antyasya lopo bhavati. apacāva, apacāma. pacāva, pacāma.

ito 'taṅi (1.4.30)
ṅitāṃ lakārāṇām ataṅviṣayasya ikārasya lopo bhavati. apacat, apacan. akariṣyat, akariṣyan.

mipo 'm (1.4.31)
ṅitāṃ lakārāṇāṃ mipo am bhavati. akaravam, akārṣam, akariṣyam.

liṅaḥ sīyuṭ (1.4.32)
liṅādeśānāṃ sīyuḍ āgamo bhavati. pakṣīṣṭa, yakṣīṣṭa.

yāsuḍ ataṇaḥ kit (1.4.33)
taṅvarjitasya liṅādeśasya yāsuḍ āgamo bhavati, sa ca kidvat. bhūyāt, bhūyāstām, bhūyāsuḥ. ataṅa iti kim? laviṣīṣṭa.

ṅid anāśiṣi (1.4.34)
anāśīrviṣaye liṅo ṅid yāsuḍ bhavati. yajet, yajetām, yajeyuḥ. anāśiṣīti kim? ijyāt. ataṅa ity eva: yajeta.

ata iy (1.4.35)
ataḥ parasya yāsuṭa iyādeśo bhavati. pacet, pacetām, paceyuḥ. ata iti kim? kuryāt. anāśiṣīty eva: cikīrṣyāt.

so lopo 'nantyasya (1.4.36)
liṅo 'nantyasya sakārasya lopo bhavati. kuryāt, kuryātām. anantyasyeti kim? kuryuḥ. anāśiṣīty eva: bhūyāstām, bhūyāsuḥ.

jhasya ran (1.4.37)
liṅādeśasya jhakārasya ran ādeśo bhavati. paceran, pakṣīran.

iṭo 't (1.4.38)
liṅādeśasya iṭo adādeśo bhavati. paceya, pakṣīya.

suṭ tathoḥ (1.4.39)
liṅas takārathakārayoḥ suḍ bhavati. pakṣīṣṭa, pakṣīyāstām, pakṣīṣṭhāḥ.

jher jus (1.4.40)
liṅo jher jusādeśo bhavati. paceyuḥ, kuryuḥ.

sicaḥ (1.4.41)
sicaḥ parasya jher jusādeśo bhavati. akārṣuḥ.

ātaḥ (1.4.42)
ākārāntād eva sijlugantāt parasya jher jusādeśo bhavati. aduḥ, adhuḥ. anākārāntān na bhavati: abhūvan.

laṅo dviṣaś ca vā (1.4.43)
dviṣa ākārāntāc ca parasya laṅo jher jusādeśo vā bhavati. adviṣuḥ, adviṣan. ayuḥ, ayān.

vidaḥ (1.4.44)
vidaḥ parasya laṅo jher jusādeśo bhavati, nityaṃ yogavibhāgāt. aviduḥ.

ati (1.4.45)
adviṣaye laṅo dviruktāj jakṣādibhyaś ca parasya jher jus bhavati. abibharuḥ, abibhayuḥ. ajāgaruḥ.

taṅānā yathāpāṭham (1.4.46)
taṅaś ca ānaś ca yathāpāṭhaṃ kriyārthāt pare bhavanti, vardhate, vardhamānaḥ. vartate, vartamānaḥ.

bhāvāpyayoḥ (1.4.47)
bhāve tadvyāpye cārthe taṅānā bhavanti. bhūyate, bhūyamānam. kriyate kaṭaḥ, kriyamānaḥ kaṭaḥ. pūrvam uttaraṃ ca kartari vidhānam.

ṅitaḥ (1.4.48)
ṅitaḥ kriyārthāt taṅānā bhavanti. pāpacyate, pāpacyamānaḥ.

vinimaye (1.4.49)
kriyāparivarte vartamānāt kriyārthāt taṅānā bhavanti. vyatilunate, vyatipunate.

na gatihiṃsāśabdārthahasaḥ (1.4.50)
kriyāvinimaye vartamānebhyo gatyādyarthebhyo hasaś ca taṅānā na bhavanti. vyatigacchanti, vyatighnanti, vyatijalpanti, vyatihasanti. katham: vyatiharante bhāram, vyativahante bhāram iti? naitau gatyarthau. kiṃ tarhi? deśāntaraprāpaṇārthau. evaṃ saṃpraharante rājāna iti haratir na hiṃsārthaḥ. itaretarānyonyaparasparayoge tu śabdāntareṇābhihitatvāt kriyāvinimayasya taṅānā na bhavanti. itaretarasya vyatilunanti. anyonyasya vyatilunanti. parasparasya vyatilunanti.

ner viśaḥ (1.4.51)
ner viśeṣyād viśas taṅānā bhavanti. niviśate, nyaviśata. ṣaṣṭhyā nirdeśaḥ kim? madhuni viśanti bhramarāḥ.

parivyavāt kriyaḥ (1.4.52)
paryādipūrvāt krīṇātes taṅānā bhavanti. parikrīṇīte, bikrīṇīte, avakrīṇīte.

viparābhyāṃ jeḥ (1.4.53)
etābhyāṃ viśeṣyāj jayates taṅānā bhavanti. vijayate, parājayate. katham: bahuvi jayati vanam, parā jayati seneti? nātra viparāśabdābhyāṃ jayatir viśeṣyate. anyonyasāhacaryād vā prādiparipaṭhitayor iha grahaṇam.

āṅo daḥ (1.4.54)
āṅpūrvād dadātes taṅānā bhavanti. ādatte.

na svaprasāraṇe (1.4.55)
prasāraṇe vartamānād dadātes taṅānā na bhavanti, tac cet prasāraṇaṃ svasya bhavati. āsyaṃ vyādadāti. vipādikāṃ vyādadāti. nadī kūlaṃ vyādadāti. svagrahaṇaṃ kim? vyādadate pipīlikāḥ pataṃgasya mukham.

gameḥ kṣāntau (1.4.56)
āṅpūrvād gamer ṇyantāt kṣāntau vartamānāt taṅānā bhavanti. āgamayasva tāvat. kṣāntāv iti kim? āgamayati.

nuprachaḥ (1.4.57)
āṅpūrvān nauteḥ prachaś ca taṅānā bhavanti. ānute śṛgālaḥ. āpṛcchate gurūn.

krīḍo 'nuparibhyāṃ ca (1.4.58)
krīḍater anuparibhyām āṅā ca yuktāt taṅānā bhavanti. anukrīḍate, parikrīḍate, ākrīḍate. iha kasmān na bhavati: māṇavakam anu krīḍatīti? nātra krīḍatir anunā yukta iti na bhaviṣyati.

samo 'kūjane (1.4.59)
saṃpūrvāt krīḍater akūjane taṅānā bhavanti. saṃkrīḍate. akūjana iti kim? saṃkrīḍanti śakaṭāni. kathaṃ śikṣate? śiksis taṅānavān eva. kathaṃ śikṣati? śaktum icchati, śikṣati.

apaskiraḥ (1.4.60)
apapūrvāt sasuṭkāt kirates taṅānā bhavanti. apaskirate vṛṣabho hṛṣṭaḥ. apaskirate kukkuṭo bhakṣārthī. apaskirate śvā nivāsārthī. apeti kim? upaskiranto lunanti Madrakāḥ. suṭ kim? apakirati.

hṛño gatiśīle (1.4.61)
harater gatitācchīlye gamyamāne taṅānā bhavanti. paitṛkam aśvā anuharante. gatigrahaṇaṃ kim? pitaram anuharati.

āśiṣi nāthaḥ (1.4.62)
āśiṣy eva nāthas taṅānā bhavanti. sarpiṣo nāthate. āśiṣīti kim? māṇavakam upanāthati.

śapaḥ śapathe (1.4.63)
śapateḥ śapathakriyārthāt taṅānā bhavanti. Devadattāya śapate. anyatra: Devadattaṃ śapati.

sthaḥ pratijñānirṇayaprakāśaneṣu (1.4.64)
tiṣṭhateḥ pratijñāyāṃ nirṇaye prakāśane ca gamyamāne taṅānā bhavanti. nityaṃ śabdam ātiṣṭhate. tvayi tiṣṭhate vivādaḥ. tiṣṭhate kanyā chāttrebhyaḥ.

saṃviprāvāt (1.4.65)
sam vi pra ava ity evaṃpūrvāt tiṣṭhates taṅānā bhavanti. saṃtiṣṭhate, vitiṣṭhate, pratiṣṭhate, avatiṣṭhate.

udo 'nūrdhvehāyām (1.4.66)
utpūrvāt tiṣṭhater anūrdhvaceṣṭāyāṃ vartamānāt taṅānā bhavanti. muktāv uttiṣṭhate. anūrdhva iti kim? āsanād uttiṣṭhati. īhāyām iti kim? asmād grāmāc chatam uttiṣṭhati.

upān mantreṇa (1.4.67)
upapūrvāt tiṣṭhates taṅānā bhavanti, mantraś ced asya karaṇaṃ bhavati. sāvitryā upatiṣṭhate. mantreṇeti kim? aśvenopatiṣṭhati rājānam. tṛtīyānirdeśaḥ kim? sāvitrīm upatiṣṭhati.

pathyārādhanayoḥ (1.4.68)
pathi kartary ārādhane ca gamyamāne upapūrvāt tiṣṭhates taṅānā bhavanti. ayaṃ panthāḥ Srughnam upatiṣṭhate. ādityam upatiṣṭhate; rathikān upatiṣṭhate; mahāmātrān upatiṣṭhate.

vā lipsāyām (1.4.69)
upapūrvāt tiṣṭhater lipsāyāṃ gamyamānāyāṃ taṅānā vā bhavanti. bhikṣuko brāhmaṇakulam upatiṣṭhate, upatiṣṭhatīti vā.

avyāpyāt (1.4.70)
vyāpyarahitāt tiṣṭhater upapūrvāt taṅānā bhavanti. bhojanakāla upatiṣṭhate. avyāpyād iti kim? rājānam upatiṣṭhati.

samo gamṛchiprachisvṛśruvettyartidṛśaḥ (1.4.71)
saṃpūrvebhyo gamyādibhyas taṅānā bhavanti. saṃgacchate, samṛcchate, saṃpṛcchate, saṃsvarate, saṃśṛṇute, saṃvitte. vettīti nirdeśāt saṃvindatīti na bhavati. samārata, saṃpaśyate. avyāpyād ity eva: saṃgacchati suhṛdam.

prādibhyo 'sūho vā (1.4.72)
prādipūrvābhyām asyatyūhibhyāṃ taṅānā vā bhavanti. nirasyate, nirasyati. samūhate, samūhati. avyāpyād ity eva: nirasyati śatrūn. samūhati padārthān.

āṅo yamahanaḥ svāṅgāpyāc ca (1.4.73)
āṅpūrvābhyāṃ yamihanibhyām avyāpyābhyāṃ svāṅgāpyābhyāṃ ca taṅānā bhavanti. āyacchate, āhate. āyacchate pādam. āhata udaram. anyasmin vyāpye: āyacchati rajjum. āhanti vṛṣalam. svagrahaṇaṃ kim? Devadatto Yajñadattasya pāṇim āhanti.

vyudas tapaḥ (1.4.74)
ver udaś ca parāt tapater avyāpyāt svāṅgāpyāc ca taṅānā bhavanti. vitapate, uttapate. vitapate pāṇim. uttapate pāṇim. avyāpyāt svāṅgāpyāc cety eva: ādityaḥ pṛthivīṃ vitapati. uttapati suvarṇaṃ suvarṇakāraḥ. Devadatto Yajñadattasya hastam uttapati. vyuda iti kim? nitapati.

tapaāpyāt (1.4.75)
tapo vyāpyaṃ yasya tasmāt tapates taṅānā bhavanti. tapyate tapas tāpasaḥ. tapaḥ karotīty arthaḥ.

nisaṃvyupebhyo hvaḥ (1.4.76)
ni sam vi upa ity evaṃpūrvād dhvayates taṅānā bhavanti. nihvayate, saṃhvayate, vihvayate, upahvayate.

spardhāyām āṅaḥ (1.4.77)
āṅpūrvād dhvayateḥ spardhāyāṃ vartamānāt taṅānā bhavanti. mallo mallam āhvayate. spardhāyām iti kim? gām āhvayati gopālakaḥ.

sūcanāvakṣepaṇasevāsāhasayatnakathopayogeṣu kṛñaḥ (1.4.78)
sūcanādiṣv artheṣu karotes taṅānā bhavanti. sūcanam apakāraprayuktaṃ paradoṣāviṣkaraṇam, avakṣepaṇaṃ tiraskāraḥ, sevā paravittārādhanam, sāhasaṃ yad abuddhipūrvaṃ karaṇam, yatnaḥ sato guṇāntarādhānam, kathā kathanam, upayogo dharmādiprayojane viniyogaḥ. sūcane tāvat: ayam imam utkurute. sūcayatīty arthaḥ. avakṣepaṇe: śyeno vartakām apakurute. bhartsayatīty arthaḥ. sevāyām: mahāmātrān prakurute, gaṇakān prakurute. sevata ity arthaḥ. sāhase: paradārān prakurute. teṣu sahasā pravartata ity arthaḥ. yatne: kāṇḍaguṇasyopaskurute. edhodakasyopaskurute. tasya guṇāntarādhānaṃ karotīty arthaḥ. kathāyām: janavādān prakurute. prakarṣeṇa kathayatīty arthaḥ. upayoge: śataṃ prakurute. dharmādyarthaṃ śataṃ viniyuṅkta ity arthaḥ.

adheḥ śaktau (1.4.79)
adhipūrvāt kṛñaḥ śaktau vartamānāt taṅānā bhavanti. taṃ hādhicakre. śaktāv iti kim? adhikaroti.

veḥ śabdāpyāt (1.4.80)
vipūrvāt kṛñas taṅānā bhavanti, śabdaś ced asya vyāpyaṃ bhavati. kroṣṭā vikurute svarān. śabda iti kim? vikaroti mṛdam. āpyād iti kim? śabdena vikaroti matim.

avyāpyāt (1.4.81)
vyāpyarahitād vipūrvāt kṛñas taṅānā bhavanti. vikurvate saindhavāḥ. sādhu dāntāḥ śobhanaṃ valgantīty arthaḥ.

pūjotsaṅgopanayanajñānabhṛtivyayavigaṇaneṣu niyaḥ (1.4.82)
pūjādiṣv artheṣu nayates taṅānā bhavanti. pūjā saṃmānanam. nayate Pāṇinir vyākaraṇe. pūjām adhigacchatīty arthaḥ. nayate cārvī lokāyate. cārvī buddhis, tatsaṃbandhād ācāryo 'pi cārvī. sa lokāyate padārthān nayate, gamayati, upapattibhiḥ sthirīkṛtya śiṣyebhyaḥ pratipādayati. te yuktibhiḥ sthāpyamānāḥ saṃmānitāḥ pūjitā bhavanti. utsaṅga utsañjanam, utkṣepaṇam. māṇavakam udānayate. adhaḥ sthitaṃ māṇavakam utsaṅge utkṣipatīty arthaḥ. upanayane: upanayanam ācāryakriyā. māṇavakam īdṛśena vidhinā ātmasamīpaṃ prāpayati, yathāsāv upanetā svayam ācāryaḥ saṃpadyate. māṇavakam upanayate. ātmānam ācāryīkurvan māṇavakam ātmasamīpaṃ saṃprāpayatīty arthaḥ. jñānaṃ prameyaniścayaḥ. nayate Kātyāyano vyākaraṇe. prameyaṃ niścinotīty arthaḥ. bhṛtir vetanam. karmakarān upanayate. bhṛtidānena samīpīkarotīty arthaḥ. vyayo dharmādiṣu viniyogaḥ. śataṃ vinayate. viniyuṅkta ity arthaḥ. vigaṇanam ṛṇādiniryātanam. Madrakāḥ kāraṃ vinayante. niryātayantīty arthaḥ. kara eva kāraḥ, rājagrāhyo bhāgaḥ karṣakai rakṣārthaṃ parikalpitaḥ. eteṣv iti kim? ajāṃ nayati grāmam.

kartṛsthāmūrtāpyāt (1.4.83)
kartṛstham amūrtam akaṭhinaṃ vyāpyaṃ yasya tasmān nayates taṅānā bhavanti. krodhaṃ vinayate. manyuṃ vinayate. kartṛstha iti kim? Devadatto Yajñadattasya manyuṃ vinayati. amūrta iti kim? gaṇḍuṃ vinayati. āpyād iti kim? buddhyā vinayati.

vṛttyutsāhatāyaneṣu kramaḥ (1.4.84)
vṛttyādiṣv artheṣu kramas taṅānā bhavanti. vṛttir apratibandhaḥ. utsāhaś caitasiko dharmaḥ. tāyanaṃ sphītatā. vṛttau: Ṛkṣasya kramate buddhiḥ. na pratihanyata ity arthaḥ. utsāhe: vyākaraṇādhyayanāya kramate. utsahata ity arthaḥ. tāyane: nītimati śriyaḥ kramante. prājñe śāstrāṇi kramante. sphītībhavantīty arthaḥ.

paropāt (1.4.85)
paropābhyām eva prādibhyāṃ parāt kramater vṛttyādiṣv artheṣu taṅānā bhavanti. parākramate, upakramate. paropād iti kim? saṃkrāmati. vṛttyādiṣv ity eva: parākrāmati.

āṅo jyotirudgatau (1.4.86)
aṅpūrvāt kramater jyotirudgamane vartamānāt taṅānā bhavanti. ākramate sūryaḥ. jyotir iti kim? ākrāmati dhūmaḥ. udgatāv iti kim? agnir indhanam ākrāmati.

veḥ pādābhyām (1.4.87)
vipūrvāt kramates taṅānā bhavanti, pādābhyāṃ cet sā kriyā kriyate. sādhu vikramate. pādābhyām iti kim? aśvena vikrāmati.

propād ārambhe (1.4.88)
propābhyāṃ parāt kramater ārambhe taṅānā bhavanti. prakramate bhoktum, upakramate bhoktum. aṅgīkaraṇam apy ārambha eva. prakramate śuśrūṣām. ārambha iti kim? pūrvedyuḥ prakrāmati, gacchatīty arthaḥ. paredyur upakrāmati, āgacchatīty arthaḥ.

aprāder vā (1.4.89)
prādirahitāt kramates taṅānā bhavanti vā. kramate, krāmati. aprāder iti kim? saṃkrāmati.

nihnave jñaḥ (1.4.90)
jānāter nihnave vartamānāt taṅānā bhavanti. nihnavo 'pahnavaḥ, apalāpaḥ. saprādiś ca nihnave vartate, na kevalaḥ. śatam apajānīte. apalapatīty arthaḥ. nihnava iti kim? na tvaṃ kiṃcid api jānāsi.

avyāpyāt (1.4.91)
vyāpyarahitāj jānātes taṅānā bhavanti. sarpiṣo jānīte. sarpiṣā upāyena pravartata ity arthaḥ. jñānapūrvikāyāṃ pravṛttau sarpirādi karaṇam api saṃbandhena vivakṣitam iti ṣaṣṭhī. avyāpyād iti kim? svareṇa putraṃ jānāti.

saṃprater asmṛtau (1.4.92)
samaḥ prateś ca parāj jānāter asmaraṇe vartamānāt taṅānā bhavanti. saṃjānīte, pratijānīte. asmṛtāv iti kim? mātuḥ saṃjānāti.

jñānādiṣv artheṣu vadates taṅānā bhavanti. vadate Patañjalir vyākaraṇe. jñānapūrvakaṃ vadatīty arthaḥ. bhāsanam api jñānapūrvakam eveti na pṛthag vācyam. yatne: ko 'smin kṣetre vadate? upacchandane: karmakarān upavadate. paradārān upavadate.

anor avyāpyāt (1.4.94)
anupūrvād vyāpyarahitād vadates taṅānā bhavanti. anuvadate Kaṭhaḥ Kālāpasya. avyāpyād iti kim? pūrvam eva yajur uditam anuvadati.

vimatau (1.4.95)
nānāmatau vadates taṅānā bhavanti. gehe vivadante.

vyaktaṃ sahoktau (1.4.96)
vyaktākṣaraṃ sahoccāraṇe vadates taṅānā bhavanti. saṃpravadante grāmyāḥ. vyaktam iti kim? varatanu saṃpravadanti kukkuṭāḥ. sahoktāv iti kim? vadati brāhmaṇaḥ.

tayor vā (1.4.97)
vimatau vyaktaṃ sahoktau caikatra vivakṣitāyāṃ vadates taṅānā bhavanti vā. vipravadante mauhūrtāḥ, vipravadanti mauhūrtāḥ. vimatāv ity eva: saṃpravadante grāmyāḥ. vyaktam ity eva: vipravadanti śakunayaḥ. sahoktāv iti eva: ekaikaśo vipravadante mauhūrtāḥ.

avad giraḥ (1.4.98)
avapūrvād girates taṅānā bhavanti. avagirate. avād iti kim? girati. gira iti nirdeśād iha na bhavati: avagṛṇāti.

samaḥ pratijñāyām (1.4.99)
saṃpūrvād girateḥ pratijñāyāṃ gamyamānāyāṃ taṅānā bhavanti. śataṃ saṃgirate. pratijñāyām iti kim? saṃgirati. sama iti kim? śataṃ girati.

kirādiśranthagranthasanām āpye (1.4.100)
kirādibhyaḥ śranthādibhyaś cāpye kartari taṅānā bhavanti. avakirate hastī svayam eva. śrathnīte mālā svayam eva. grathnīte mālā svayam eva. cikīrṣate kaṭaḥ svayam eva. āpya iti kim? avakirati hastī hastipakam.

luṅy acaḥ (1.4.101)
luṅviṣaye ajantād vyāpye kartari taṅānā bhavanti. ahoṣṭa haviḥ svayam eva. ajeṣṭa rogaḥ svayam eva. luṅīti kim? juhuta iti mā bhūt. aca iti kim? aghasteti mā bhūt. āpya ity eva: ahauṣīt.

snunamaḥ svayam (1.4.102)
snunamibhyām ananyaprerite kartari taṅānā bhavanti. prasnute gauḥ svayam eva. namate daṇḍaḥ svayam eva. svayam iti kim? prasnauti gaur dogdhuḥ kauśalena. namati pallavo vātena.

sṛjaḥ śrāddhe (1.4.103)
sṛjateḥ śraddhopapanne kartari taṅānā bhavanti. sasṛje mālāṃ dhārmikaḥ. śrāddha iti kim? sasarja mālāṃ mālikaḥ.

śe śyan (1.4.104)
śaviṣaye sṛjateḥ śrāddhe kartari śyan bhavati. sṛjyate mālāṃ dhārmikaḥ. śrāddha ity eva: sṛjati mālāṃ mālikaḥ.

luṅi te ciṇ (1.4.105)
luṅi tabhūte parataḥ sṛjaḥ śrāddhe kartari ciṇ bhavati. asarji mālāṃ dhārmikaḥ. ta iti kim? asṛkṣātāṃ mālāṃ dhārmikau. śrāddha ity eva: vyatyasṛṣṭa mālāṃ mālikasamūhaḥ. katham: māsaṃ yujyate brahmacārīti? daivādikena siddham.

udaś caraḥ sāpyat (1.4.106)
utpūrvāc carater vyāpyayuktāt taṅānā bhavanti. geham uccarate. sāpyād iti kim? dhūma uccarati.

samas tṛtīyāyuktāt (1.4.107)
samo viśeṣyāc carates tṛtīyāntena yuktāt taṅānā bhavanti. rathena saṃcarate. sama iti kim? rathena carati. tṛtīyāyuktād iti kim? ubhau lokau saṃcarasi, imaṃ cāmuṃ ca Devalaka.

dāṇaḥ sā cec caturthyarthe (1.4.108)
samo viśeṣyād dāṇas tṛtīyāntena yuktāt taṅānā bhavanti, sā cet tṛtīyā caturthyarthe bhavati. dāsyā saṃprayacchate. saṃpradānasya karaṇatvavivakṣāyām iyaṃ tṛtīyā. sā ceyam aśiṣṭavyavahāra eva laukikī vivakṣā, tatra tasyāḥ sādhakatamatvāt. sā cec caturthyartha iti kim? dāsyā saṃprayacchati bhikṣām. tṛtīyāyuktād ity eva: dāsyai saṃprayacchati bhikṣām.

upayama udvāhe (1.4.109)
upapūrvād yama udvāhe vartamānāt taṅānā bhavanti. kanyām upayacchate. udvāha iti kim? śāṭakam upayacchati.

āmaḥ kṛñaḥ prāgvat (1.4.110)
āmantāt parāt karoter āmaḥ pūrvasyāḥ prakṛter yathā dṛṣṭās tathā taṅānā bhavanti na bhavanti ca. īhāṃcakre. īkṣāṃcakre. bibharāṃcakre, bibharāṃcakāra. jāgarāṃcakāra. kṛña iti kim? īhāṃbabhūva.

sanaḥ (1.4.111)
ukte vakṣyamāṇe ca prakaraṇe sanantāt prāgvat taṅānā bhavanti, yathā prakṛter dṛṣṭāḥ. āste: āsisiṣate. bhuṅkte: bubhukṣate.

smṛdṛśaḥ (1.4.112)
smṛdṛśibhyāṃ sanantābhyāṃ taṅānā bhavanti. susmūrṣate, didṛkṣate.

ananor jñaḥ (1.4.113)
anurahitāj jānāteḥ sanantāt taṅānā bhavanti. jijñāsate dharmam. ananor iti kim? putram anujijñāsati.

śruvo 'nāṅprateḥ (1.4.114)
āṅpratirahitāc chṛṇoteḥ sanantāt taṅānā bhavanti. śuśrūṣate gurūn. anāṅprater iti kim? āśuśrūṣati, pratiśuśrūṣati.

śadeḥ śiti (1.4.115)
śadeḥ śidviṣaye taṅānā bhavanti. śīyate. śitīti kim? śatsyati.

mṛṅo luṅliṅoś ca (1.4.116)
mriyater luṅviṣaye liṅviṣaye śidviṣaye ca taṅānā bhavanti. amṛta, mṛṣīṣṭa, mriyate. eteṣv iti kim? mamāra.

prāder ajādyantād yujer ayajñapātreṣu (1.4.117)
prādibhyo 'jādibhyo 'jantebhyaś ca parād yujes taṅānā bhavanti, yajñapātraviṣayaś ced asya prayogo na bhavati. upayuṅkte, niyuṅkte, udyuṅkte, prayuṅkte. ajādyantād iti kim? saṃyunakti. ayajñapātreṣv iti kim? yajñapātrāṇi prayunakti.

samaḥ kṣṇuvaḥ (1.4.118)
saṃpūrvāt kṣṇutes taṅānā bhavanti. saṃkṣṇute śastram.

bhujo 'pālane (1.4.119)
bhujo 'navane vartamānāt taṅānā bhavanti. bhuṅkte. apālana iti kim? bhunakti pṛthivīṃ rājā. ārohayate hastī svayam eva, darśayate rājā svayam eveti phalavati (1.4.124) iti taṅ. phalam asya sukhāsikā. anyathā hi hastipakaiḥ pīḍyeta, na saṃrañjayec ca bhṛtyān rājā. acitteṣv api kriyāphalavivakṣā bhavati, yathā śoṣayate vrīhīn ātapa iti; kiṃ punaḥ sacitte?

prayojakād bhīsmer ṇeḥ (1.4.120)
prayojakato yau bhīsmī tābhyāṃ paro yo ṇic tadantāt taṅānā bhavanti. muṇḍo bhīṣayate. jaṭilo vismāpayate. prayojakād iti kim? kuñcikayainaṃ bhāyayati.

gṛdhivañcah pralambhane (1.4.121)
gṛdhivañcibhyāṃ ṇyantābhyāṃ pralambhane vartamānābhyāṃ taṅānā bhavanti. māṇavakaṃ gardhayate. māṇavakaṃ vañcayate. pralambhana iti kim? śvānaṃ gardhayati. ahiṃ vañcayati.

liyaḥ pūjābhibhavayoś ca (1.4.122)
līyater lināter vā ṇyantāt pūjāyāṃ gamyamānāyām abhibhave pralambhane ca taṅānā bhavanti. jaṭābhir ālāpayate. pūjām adhigacchatīty arthaḥ. śyeno vartakām apalāpayate. abhibhavatīty arthaḥ. kas tvām ullāpayate? kas tvāṃ visaṃvādayatīty arthaḥ. pūjādiṣv iti kim? ghṛtaṃ vilīnayati.

mithyāyoge kṛño 'bhyāse (1.4.123)
mithyāśabdena yoge kṛño ṇyantāt paunaḥpunye taṅānā bhavanti. padaṃ mithyā kārayate. mithyāyoga iti kim? padaṃ sādhu kārayati. kṛña iti kim? padaṃ mithyā vācayati. abhyāsa iti kim? sakṛt padaṃ mithyā kārayati.

phalavati (1.4.124)
ṇyantāt phalavati kartari taṅānā bhavanti. kārayate. phalavatīti kim? kārayati.

pāṭhe vibhāṣitāt (1.4.125)
pāṭhe vibhāṣitataṅānebhyaḥ phalavati kartari taṅānā bhavanti. pacate, kurute. pāṭha iti kim? kramate krāmatīti vināpi phalavatsaṃbandhena taṅānā bhavanti. phalavatīty eva: pacanti karmakarāḥ.

ñitaḥ (1.4.126)
ñitaḥ kriyārthāt phalavati kartari taṅānā bhavanti. kaṇḍūyate. anyatra kaṇḍūyati.

apavadaḥ (1.4.127)
apapūrvād vadaḥ phalavati kartari taṅānā bhavanti. apavadate. anyatrāpavadati.

samudāṅbhyo yamer agranthe (1.4.128)
sam ud āṅ ity evaṃpūrvād yamer agranthaviṣaye phalavati kartari taṅānā bhavanti. vrīhīn saṃyacchate. bhāram udyacchate. rajjum āyacchate. anyatra: vrīhīn saṃyacchati. agrantha iti kim? udyacchati cikitsāṃ vaidyaḥ.

aprader jñaḥ (1.4.129)
prādirahitāj jānāteḥ phalavati kartari taṅānā bhavanti. gāṃ jānīte. anyatra: gāṃ jānāti. aprāder iti kim? svargalokaṃ prajānāti.

śabdāntareṇa gamyamānāyāṃ kartuḥ kriyāphalavttāyāṃ taṅānā bhavanti vā. svaṃ kaṭaṃ kārayate, svaṃ kaṭaṃ kārayati. svaṃ yajñaṃ yajate, svaṃ yajñaṃ yajati. evaṃ sarvatra.

nānuparābhyāṃ kṛñaḥ (1.4.131)
anuparābhyāṃ viśeṣyāt kṛñaḥ phalavati kartari taṅānā na bhavanti. anukaroti, parākaroti. katham: Gaṅgām anu kurute tapa iti? nātra karotir anunā viśeṣyaḥ.

pratyatyabhīnāṃ kṣipaḥ (1.4.132)
prati ati abhi ity eteṣāṃ viśeṣyāt kṣipaḥ phalavati kartari taṅānā na bhavanti. pratikṣipati, atikṣipati, abhikṣipati. ṣaṣṭhīnirdeśaḥ kim? māṇavakaṃ prati kṣipate.

prād vahaḥ (1.4.133)
prapūrvād vahaḥ phalavati kartari taṅānā na bhavanti. pravahati. prād iti kim? vahate.

parer mṛṣaś ca (1.4.134)
parer viśeṣyān mṛṣo vahaś ca phalavati kartari taṅānā na bhavanti. parimṛṣyati, parivahati. katham: māṇavakaṃ pari mṛṣyate, vanaṃ pari vahata iti? naitau parer viśeṣyau.

ramo vyāṅoś ca (1.4.135)
vyāṅoḥ pareś ca viśeṣyād ramas taṅānā na bhavanti. viramati, āramati, pariramati. katham: gṛhaṃ pari ramata iti? nātra ramiḥ parer viśeṣyaḥ.

upāt (1.4.136)
upapūrvād ramas taṅānā na bhavanti. kaṃcit kālam uparamati.

avyāpyād vā (1.4.137)
vyāpyarahitād upapūrvād ramas taṅānā vā na bhavanti. uparamate, uparamati.

aṇau cittavatkartṛkāṇ ṇeḥ (1.4.138)
aṇyanto yaś cittavatkartṛko vyāpyarahitas tasmāṇ ṇyantāt phalavati (124) iti prāptās taṅānā na bhavanti. āste māṇavakaḥ: āsayati māṇavakam. aṇāv iti kim? ārohayamāṇaṃ prayojayati: ārohayate. cittavatkartṛkād iti kim? śuṣyanti vrīhayaḥ, śoṣayate vrīhīn ātapaḥ. avyāpyād ity eva: kaṭaṃ kurvāṇaṃ prayojayati, kārayate.

calanāhārārthāt (1.4.139)
calanārthād āhārārthāc ca ṇyantāt phalavati (124) iti prāptās taṅānā na bhavanti. calayati, kampayati. āśayati, bhojayati.

prudrusrubudhayudheṅnaśajanaḥ (1.4.140)
ebhyo ṇyāntebhyaḥ phalavati (124) iti prāptās taṅānā na bhavanti. prāvayati; prāpayatīty arthaḥ. drāvayati; dravīkarotīty arthaḥ. srāvayati; syandayatīty arthaḥ. gatyarthebhyas tu calanārthād (139) ity eva siddhaḥ pratiṣedhaḥ. bodhayati māṇavakaṃ ślokam. yodhayati kāṣṭham. adhyāpayati māṇavakaṃ vedam. nāśayati rogam. janayati sukham.

na pādamāyamāyasaparimuhāttirucinṛtidheṭvadavasaḥ (1.4.141)
pādibhyo ṇyantebhyaḥ phalavati (124) iti prāptās taṅānā na na bhavanti, api tu bhavanty eva. pibatyattidheṭām āhārārthād (139) iti pratiṣedhasya punaḥpratiṣedhaḥ. nṛteś calanārthād (139) iti, aṇāv avyāpyād (138) iti ca. evam api śeṣāṇām. pāyayate, damayate, āyāmayate, āyāsayate, parimohayate, ādayate, rocayate, nartayate, dhāpayate, vādayate, vāsayate.

vā kyaṣaḥ (1.4.142)
kyaṣantāt taṅānā vā bhavanti. lohitāyati, lohitāyate.

dyudbhyo luṅi (1.4.143)
dyutādibhyo luṅi paratas taṅānā vā bhavanti. vyadyutat, byadyotiṣṭa. aśvitat, aśvetiṣṭa.

vṛdbhyaḥ syasanoḥ (1.4.144)
vṛtādibhyaḥ sye sani ca taṅānā vā bhavanti. vartsyati, vartiṣyate. vivṛtsati, vivartiṣate. vartsyati, vardhiṣyate. vivṛtsati, vivardhiṣate. kalpsyati, kalpiṣyate. cikḷpsati, cikalpiṣate. syasanor iti kim? vartate.

luṭi kḷpaḥ (1.4.145)
luṭi kṛpas taṅānā vā bhavanti. kalptā, kalpitā.

yuṣmadi madhyamatrayam (1.4.146)
yuṣmadi kārake prayujyamāne taṅām ataṅāṃ ca madhyamatrayaṃ bhavati. tvaṃ pacasi, yuvām pacathaḥ, yūyaṃ pacatha.tvaṃ pacase, yuvāṃ pacethe, yūyaṃ pacadhve. sāmarthyalabhyamānatvād aprayujyamāne 'pi madhyamatrayaṃ bhavati: pacasi, pacathaḥ, pacatha. pacase, pacetha, pacadhve.

asmady uttamam (1.4.147)
asmadi kārake prayujyamāne taṅam ataṅāṃ cottamatrayaṃ bhavati. ahaṃ pacāmi, āvāṃ pacāvaḥ, vayaṃ pacāmaḥ. ahaṃ pace, āvāṃ pacāvahe, vayaṃ pacāmahe. evam aprayujyamāne 'pi. prathamatrayaṃ tu sāmānyavihitaṃ madhyamottamābhyāṃ yuṣmadasmadviṣaye bādhitatvāc cheṣe 'vatiṣṭhate. ehi manye rathena yāsyasi, na hi yāsyasi, yātas te piteti svaviṣaya eva madhyamottamau bhavataḥ.

ekadvibahuṣu (1.4.148)
yathoktaṃ trayam ekadvibahuṣu yathākramaṃ bhavati. sa pacati, tau pacataḥ, te pacanti. ity evamādi.

Cāndre vyākaraṇe prathamo 'dhyāyaḥ samāptaḥ.


svaujasamauṭchaṣṭābhyāmbhisṅebhyāmbhyasṅasibhyāmbhyasṅasosāmṅyossup (2.1.1)
eṣāṃ trayaṃ trayam ekadvibahuṣu bhavati. ete ca sāmarthyād ekatvādimad arthavācinaḥ śabdāt pare bhavanti. ata eva ca kriyārthān na bhavanti, kriyāyā asattvabhūtāyā ekatvādibhiḥ saha saṃbandhābhāvāt, tavyādibhiś ca bādhitatvāt. tiṅantān na bhavanti tiṅbhir evaikatvādīnām uktatvāt. śeṣebhyo bhavanti. dṛṣat, dṛṣadau, dṛṣadaḥ; dṛṣadam, dṛṣadau, dṛṣadaḥ; dṛṣadā, dṛṣadbhyām, dṛṣadbhiḥ; dṛṣade, dṛṣadbhyām, dṛṣadbhyaḥ; dṛṣadaḥ, dṛṣadbhyām, dṛṣadbhyaḥ; dṛṣadaḥ, dṛṣadoḥ, dṛṣadām; dṛṣadi, dṛṣadoḥ, dṛṣatsu. evaṃ kumārī, kumāryau, kumāryaḥ. evaṃ khaṭvā, khaṭve, khaṭvāḥ. tāny etāni sapta trayāṇi sapta vibhaktayo bhavanti, vibhāgo vibhaktir itikṛtvā.

ato bhisa ais (2.1.2)
akārāntāc chabdāt parasya bhisa ais ādeśo bhavati. vṛkṣaiḥ, plakṣaiḥ. ata iti kim? agnibhiḥ. taparaḥ kim? mālābhiḥ.

ikamadasoḥ kāt (2.1.3)
idamo 'dasaś ca kād eva parasya bhisa ais ādeśo bhavati. imakaiḥ, amukaiḥ. kād iti kim? ebhiḥ, amībhiḥ.

ṭāṅasor inasyau (2.1.4)
ṭā ṅas ity etayor akārāntāt parayor ina sya ity etāv ādeśau bhavataḥ. vṛkṣeṇa, vṛkṣasya.

ṅeṅasyor yātau (2.1.5)
ṅeṅasyor akārāntāt parayor ya ād ity etāv ādeśau bhavataḥ. vṛkṣāya, vṛkṣāt.

sarvādibhyaḥ smaismātau (2.1.6)
sarvādibhyo 'kārāntebhyaḥ parayor ṅeṅasyoḥ smai smād ity etāv ādeśau bhavataḥ. sarvasmai, sarvasmāt. viśvasmai, viśvasmāt. ata ity eva: bhavate, bhavataḥ. sarva - viśva - ubha - ubhaya - ḍatara - ḍatama - itara - anya - anyatara - tva - tvad - nema - sama - sima - pūrvaparāvaradakṣiṇottarāparādharāṇi vyavasthāyām asaṃjñāyām - svam ajñātidhanākhyāyām - antaraṃ bahiryogopasaṃvyānayoḥ - tyad - tad - yad - adas - idam - etad - eka - dvi - yuṣmad - asmad - bhavatu - kim.

ṅeḥ smin (2.1.7)
ṅi ity etasya sarvādibhyaḥ parasya smin ādeśo bhavati. sarvasmin. ata ity eva: bhavati.

jasaḥ śīḥ (2.1.8)
sarvādibhyaḥ parasya jasaḥ śīr ādeśo bhavati. sarve. ata ity eva: sarvāḥ.

ād āmaḥ sām (2.1.9)
avarṇāntebhyaḥ sarvādibhyaḥ parasyāmaḥ sām ādeśo bhavati. sarveṣām, sarvāsām. ād iti kim? bhavatām.

nānyac ca nāmāpradhānāt (2.1.10)
nāmabhūtebhyo 'pradhānabhūtebhyaś ca sarvādibhyo yad uktaṃ yac cānyat sarvādikāryaṃ tan na bhavati. Viśvo nāma kaścit, tasmai Viśvāya dehi. ativiśvāya, priyaviśvāya.

tṛtīyārthayoge (2.1.11)
tṛtīyārthena yoge sarvādibhyo yad uktaṃ yac cānyat sarvādikāryaṃ tan na bhavati. māsena pūrvāya, māsapūrvāya.

cārthasamāse (2.1.12)
cārthasamāsaviṣaye sarvādibhyo yad uktaṃ yac cānyat sarvādikāryaṃ tan na bhavati. dakṣiṇottarapūrvāṇām. samāsa iti kim? amuṣmai ca tasmai ca dehi.

śī vā (2.1.13)
cārthasamāsaviṣaye sarvādibhyaḥ śībhāvo yasyoktas tasya vā bhavati. pūrvottare, pūrvottarāḥ.

prathamacaramatayāyālpārdhanemakatipayāt (2.1.14)
śibhāvo yasyoktas tasya prathamādibhyo vā bhavati. prathame, prathamāḥ. carame, caramāḥ. dvitaye, dvitayāḥ. dvaye, dvayāḥ. alpe, alpāḥ. ardhe, ardhāḥ. neme, nemāḥ. katipaye, katipayāḥ.

pūrvādibhyo navabhyaḥ smātsminau ca (2.1.15)
pūrvādibhyo navabhyaḥ smātsminau yathāsthānaṃ bhavataḥ śībhāvaś ca vā. pūrvasmāt, pūrvāt; pūrvasmin, pūrve; pūrve, pūrvāḥ. parasmāt, parāt; parasmin, pare; pare, parāḥ. navabhya iti kim? tyasmāt, tyasmin, tye.

smai ca tīyāt (2.1.16)
smai smātsminau ca tīyāntād yathāsthānaṃ vā bhavanti. dvitīyasmai, dvitīyāya; dvitīyasmāt, dvitīyāt; dvitīyasmin, dvitīye.

āpa autaḥ śīḥ (2.1.17)
ābantāt parasya aukārasya śībhāvo bhavati. māle tiṣṭhataḥ. māle paśya.

napuṃsakāt (2.1.18)
napuṃsakāt parasya autaḥ śībhāvo bhavati. kuṇḍe tiṣṭhataḥ. kuṇḍe paśya. śakāra āc chīṅyor (5.4.34) iti viśeṣaṇārthaḥ.

jasśasoḥ śiḥ (2.1.19)
napuṃsakāt parayor jasśasoḥ śibhāvo bhavati. kuṇḍāni tiṣṭhanti. kuṇḍāni paśya.

aṣṭābhya auś (2.1.20)
aṣṭanśabdāt parayor jasśasor auś bhavati. aṣṭau tiṣṭhanti. aṣṭau paśya. ātvanirdeśaḥ kim? aṣṭa tiṣṭhanti, aṣṭa paśya.

ṣṇaḥ saṃkhyāyā luk (2.1.21)
ṣakārāntāyā nakārāntāyāś ca saṃkhyāyāḥ parayor jasśasor lug bhavati. ṣaṭ tiṣṭhanti, ṣaṭ paśya. pañca tiṣṭhanti, pañca paśya.

kateḥ (2.1.22)
katiśabdāt parayor jasśasor lug bhavati. kati tiṣṭhanti? kati paśya.

svamor napuṃsakāt (2.1.23)
su am ity etayor napuṃsakāt parayor lug bhavati. jatu tiṣṭhati. jatu paśya.

ato 'm (2.1.24)
akārāntān napuṃsakāt parayoḥ svamor am bhavati. kuṇḍaṃ tiṣṭhati. kuṇḍaṃ paśya.

ḍatarādibhyaḥ pañcabhyo 'nekatarāt taḥ (2.1.25)
ḍatarādibhyaḥ pañcabhya ekataravarjitebhyo napuṃsakaliṅgebhyaḥ parayoḥ svamos takāra ādeśo bhavati. katarat tiṣṭhati? katarat paśya. katamat tiṣṭhati? katamat paśya. itarat tiṣṭhati, itarat paśya. anyat tiṣṭhati, anyat paśya. anyatarat tiṣṭhati, anyatarat paśya. pañcabhya iti kim? pūrvaṃ tiṣṭhati, pūrvaṃ paśya. anekatarād iti kim? ekataraṃ tiṣṭhati, ekataraṃ paśya.

yuṣmadasmadbhyāṃ ṅaso 'ś (2.1.26)
yuṣmadasmadbhyāṃ paraya ṅaso 'śādeśo bhavati. tava, mama.

ṅesuṭo 'm (2.1.27)
ṅe ity etasya suṭāṃ ca yuṣmadasmadbhyāṃ pareṣām amādeśo bhavati. tubhyaṃ dīyate, mahyaṃ dīyate. tvam, aham. yuvām, āvām. yūyam, vayam. tvām, mām. yuvām, āvām.

śaso naḥ (2.1.28)
yuṣmadasmadbhyāṃ parasya śasa āder nakārādeśo bhavati, sakārasya ca saṃyogāntalopaḥ. yuṣmān, asmān.

bhyaso 'bhyam (2.1.29)
yuṣmadasmadbhyāṃ parasya bhyaso 'bhyam ādeśo bhavati. yuṣmabhyaṃ dīyate, asmabhyaṃ dīyate.

ṅaseś cāt (2.1.30)
ṅases tatsahacaritasya ca bhyaso 'dādeśo bhavati. tvat, mat. yuṣmat, asmat.

āma ākam (2.1.31)
yuṣmadasmadbhyāṃ parasyāma ākam ādeśo bhavati. yuṣmākam, asmākam.

hrasvāpo nuṭ (2.1.32)
hrasvāntād ābantāc ca parasyāmo nuṭ bhavati. paṭūnam, vṛkṣāṇām. khaṭvānām.

saṃkhāyā anataḥ (2.1.33)
acchabdāntavarjitāyāḥ saṃkhyāyāḥ parasyāmo nuṭ bhavati. caturṇām, pañcānām, ṣaṇṇām. anata iti kim? triṃśatām, tāvatām.

trayāṇām (2.1.34)
triśabdasyāmantasya trayāṇām iti nipātyate.

strīyūbhyām (2.1.35)
striyāṃ ya īkāra ūkāraś ca tābhyāṃ parasyāmo nuṭ bhavati. kumārīṇām, brahmabandhūnām. strīgrahaṇaṃ kim? grāmaṇyām, khalapvām. yūbhyām iti kim? śaradām.

seyuvo vā (2.1.36)
iyuvau yayor vidyete tābhyāṃ parasyāmo nuṭ vā bhavati. śriyām, śrīṇām. śrīṇām iti vyavasthitavibhāṣayā chandasy eva. bhruvām, bhrūṇām.

strīṇām (2.1.37)
strīṇām ity āmanto nipātyate.

supo 'saṃkhyāl luk (2.1.38)
avidyamānasaṃkhyāt parasya supo lug bhavati. uccaiḥ, nīcaiḥ. asmād eva liṅgād asaṃkhyād api subutpattir anumīyate.

aikārthye (2.1.39)
ekārthībhāve supo lug bhavati. putrīyati. rājapurusaḥ. Aupagavaḥ.

tataḥ prāk kārakāt (2.1.40)
prāk kārakasaṃśabdanād yad aikārthyaṃ tataḥ supo lug bhavati. upāgni. prāk kārakād iti kim? kaṣṭaśritaḥ.

nāto 'm apañcamyāḥ (2.1.41)
prāk kārakād ekārthād akārāntāt parasya supo lug na bhavati, am tu bhavaty apañcamyāḥ. upakumbham. apañcamyā iti kim? upakumbhād ānaya.

tṛtīyāsaptamyor vā (2.1.42)
prāk kārakād ekārthād akārāntāt parayos tṛtīyāsaptamyor vām bhavati. upakumbhaṃ kṛtam, upakumbhena kṛtam. upakumbhaṃ nidhehi, upakumbhe nidhehi.

kriyāpye dvitīyā (2.1.43)
kriyayā vyāpye dvitīyā vibhaktir bhavati. kaṭaṃ karoti. odanaṃ pacati. ādityaṃ paśyati. odanaḥ pacyata ity odanaśabdād vyāpyatā na gamyate, kiṃ tarhi tiṅantāt. kaṭaṃ karoti vipulaṃ darśanīyam iti guṇayuktasya vyāpyatāsty eva. īpsite 'pi vyāpyatvād dvitīyā siddhā: gāṃ dogdhi payaḥ. Pauravaṃ gāṃ yācate. gāṃ avaruṇaddhi vrajam. māṇavakaṃ panthānaṃ pṛcchati. Pauravaṃ gāṃ bhikṣate. vṛkṣam avacinoti phalāni. māṇavakaṃ dharmaṃ brūte. māṇavakaṃ dharmam anuśāsti. evam anīpsite 'pi: ahiṃ laṅghayati. viṣaṃ bhakṣayati. yan naivepsitaṃ nāpy anīpsitaṃ tatrāpi bhavati: grāmaṃ gacchan vṛkṣamūlāny upasarpatīti.

gatibodhāhāraśabdārthānāpyānāṃ prayojye (2.1.44)
gatyarthānāṃ bodhārthānām āhārārthānāṃ śabdārthānāṃ anāpyānāṃ ca prayojye kartari dvitīyā vibhaktir bhavati. sāmarthyāc ca prayojakavyāpāreṇaivāsya vyāpyatā bhavatīti gamyate. gamayati māṇavakaṃ grāmam; yāpayati māṇavakaṃ grāmam. bodhayati māṇavakaṃ ślokam; vedayati māṇavakaṃ dharmam. bhojayati māṇavakam odanam; āśayati māṇavakam odanam. adhyāpayati māṇavakaṃ vedam; pāṭhayati māṇavakaṃ vedam. āsayati Devadattam; śāyayati Devadattam. eteṣām eveti kim? pācayaty odanaṃ Devadattena. prayojya iti kim? gacchati Devadattaḥ. yadā tarhi gamayati Devadattaṃ Yajñadattas, tam aparaḥ prayuṅkte, tadā gamayati Devadattaṃ Yajñadatteneti bhavitavyam, gamayater agatyarthatvāt.

hṛkror vā (2.1.45)
hṛñaḥ kṛñaś ca prayojye kartari dvitīyā vā bhavati. hārayati bhāraṃ Devadattaṃ Devadatteneti vā. abhyavahārayati saktuṃ Devadattaṃ Devadatteneti vā. kārayati kaṭaṃ Devadattaṃ Devadatteneti vā.

dṛśabhivādyos taṅāne (2.1.46)
dṛśer abhivādeś ca prayojye kartari taṅānaviṣaye prayoge dvitīyā vā bhavati. darśayate rājā bhṛtyān bhṛtyair iti vā. abhivādayate guruṃ Devadattaṃ Devadatteneti vā. taṅāna iti kim? darśayati citraṃ Devadattena. abhivādayati guruṃ māṇavakena.

na nīkhādyadihvāśabdāyakrandaḥ (2.1.47)
nayatyādīnāṃ prayojye kartari dvitīyā na bhavati. nāyayati Devadattena. khādayati Devadattena. ādayati Devadattena. āhvāyayati Devadattena. śavdāyayati Devadattena. krandayati Devadattena.

vaher aniyantṛke (2.1.48)
vaheḥ prayojye kartari niyantṛrahite dvitīyā na bhavati. vāhayati bhāraṃ Devadattena. aniyantṛka iti kim? vāhayati balīvardān.

bhakṣer aniṃsāyām (2.1.49)
bhakṣer ahiṃsārthasya prayojye kartari dvitīyā na bhavati. bhakṣayati piṇḍīṃ Devadattena. ahiṃsāyām iti kim? bhakṣayati balīvardān sasyam. grāmam adhiśeta iti vyāpyavivakṣaiva. evaṃ grāmam adhitiṣṭhati, vṛkṣam adhyāste, dharmam abhiniviśate, trirātram upavasati, grāmam anuvasati, parvatam adhivasati, āvasatham āvasatīti. kvacid ādhāravivakṣā: saṃjñā saṃjñiny abhiniviśate. akṣair dīvyatīti karaṇavivakṣā, akṣān dīvyatīti vyāpyavivakṣā, akṣeṣu dīvyatīty ādhāravivakṣā. vivakṣāto hi kārakāṇi bhavanti. tadyathā: balāhako vidyotate vidyutam. balāhakaṃ vidyotate vidyut. balāhakāya vidyotate vidyut. balāhakād vidyotate vidyut. balāhake vidyotate. balāhakena vidyotata iti.

samayānikaṣāhādhigantarāntareṇayuktāt (2.1.50)
samayādibhir yuktād dvitīyā syāt. samayā grāmam. nikaṣā grāmam. hā Devadattam. dhig Devadattam. antarā garhapatyam āhavanīyaṃ ca vediḥ. antarāśabdasya madhyārthavācitvād vedir nāntarāśabdena yukteti tato na dvitīyā. antareṇa dharmaṃ sukhaṃ na bhavati. iha kathaṃ na bhavati: kiṃ te Keśavārjunayor antareṇa gateneti? lākṣaṇikatvād asya grahaṇaṃ na bhavati. bubhukṣitaṃ na pratibhāti kiṃcid iti bubhukṣitaṃ prati na prakāśate kiṃcid ity arthaḥ. saṃbandhe tu ṣaṣṭhī: Devadattasya na pratibhāti.

dvitve 'dhyādibhiḥ (2.1.51)
adhyādibhir yoge teṣām eva dvitve dvitīyā syāt. adhyuparyadhasāṃ sāmīpye sūtreṇa (6.3.3) dvitvam. adhyadhi grāmam, uparyupari grāmam, adho'dho grāmam. dvitva iti kim? harmyasyopari prāsādaḥ. māsam adhīte, krośam adhīta iti kriyāpya eva dvitīyā. tathā krośaṃ kuṭilā nadīti bhavater gamyamānatvāt, kālabhāvādhvanāṃ ca sarvakriyābhir vyāpyatvāt. māsenānuvāko 'dhīta iti karaṇa eva tṛtīyā. māsam adhīto 'nuvāko na cānena gṛhīta iti nātra karaṇatvam asādhakatamatvāt. adya bhuktvā Devadatto dvyahād bhokteti kriyāvadher eva pañcamī. dvyahe bhoktety ādhāra eva saptamī. ihastho 'yam iṣvāsaḥ krośāl lakṣyaṃ vidhyatīty avadher eva pañcamī. krośe lakṣyaṃ vidhyatīty ādhāra eva saptamī.

sarvābhiparyubhayāt tasā (2.1.52)
sarvādibhis tasantair yuktād dvitīyā syāt. sarvato grāmam, abhito grāmam, parito grāmam, ubhayato grāmam.

enapā (2.1.53)
enapā yoge dvitīyā syāt. dakṣiṇena grāmam. uttareṇa grāmam.

lakṣaṇavīpsetthaṃbhūteṣv abhinā (2.1.54)
lakṣaṇādiṣv artheṣv abhinā yoge dvitīyā syāt. vṛkṣam abhi vidyotate. vṛkṣaṃ vṛkṣam abhi tiṣṭhati. sādhur Devadatto mātaram abhi.

pratiparibhyāṃ bhāge ca (2.1.55)
pratiparibhyāṃ yuktāl lakṣaṇādiṣu bhāge cārthe dvitīyā syāt. vṛkṣaṃ prati vidyotate. vṛkṣaṃ vṛkṣaṃ prati tiṣṭhati. sādhur Devadatto mātaraṃ prati. yad atra māṃ prati syāt. vṛkṣaṃ pari vidyotate. vṛkṣaṃ vṛkṣaṃ pari tiṣṭhati. sādhur Devadatto mātataṃ pari. yad atra māṃ pari syāt.

anunā (2.1.56)
lakṣanādiṣv artheṣu bhāge cārthe 'nunā yuktād dvitīyā syāt. vṛkṣam anu vidyotate. śākalyasya saṃhitām anu prāvarṣat. hetur api hi lakṣaṇaṃ bhavati. vṛkṣaṃ vṛkṣam anutiṣṭhati. sādhur Devadatto mātaram anu. yad atra mām anu syāt.

sahārthe (2.1.57)
sahārthe 'nunā yuktād dvitīyā syāt. nadīm anv avasitā senā. nadyā sahety arthaḥ.

hīne (2.1.58)
hīne 'rthe 'nunā yuktād dvitīyā syāt. anv Arjunaṃ yoddhāraḥ.

upena (2.1.59)
hīne 'rthe upena yuktād dvitīyā syāt. upārjunaṃ yoddhāraḥ.

saptamy ādhikye (2.1.60)
ādhikye 'rthe upena yuktāt saptamī bhavati. upa khāryāṃ droṇaḥ.

svāmye 'dhinā (2.1.61)
svāmye 'rthe adhinā yuktāt saptamī bhavati. adhi Brahmadatte Pañcālāḥ. adhi Pañcāleṣu Brahmadattaḥ.

kartari tṛtīyā (2.1.62)
kartari kārake tṛtīyā vibhaktir bhavati. Caitreṇa kṛtam.

karaṇe (2.1.63)
karaṇe kārake tṛtīyā syāt. dātreṇa lunāti. paraśunā chinatti. prakṛtyābhirūpakaḥ, prāyeṇa yājñikaḥ, gotreṇa Gārgya iti bhavateḥ sarvatra saṃbhavāt karaṇa eva tṛtīyā. tathā: samena dhāvati. viṣameṇa dhāvati. dvidroṇena dhānyaṃ krīṇāti. pañcakena paśūn krīṇāti.

parikriyaś caturthī ca (2.1.64)
parikrīṇāteḥ karaṇe kārake caturthī bhavati, tṛtīyā ca. śatāya parikrīto 'nubrūhi. śatena parikrīto 'nubrūhi.

sahārthena (2.1.65)
sahaśabdārthena yoge tṛtīyā syāt. putreṇa sahāgataḥ. putreṇa sārdham āgataḥ. tṛtīyāpi ṣaṣṭhīvad apradhāna eva bhavati.

lakṣaṇe (2.1.66)
lakṣaṇe vartamānāt tṛtīyā syāt. kamaṇḍalunā chāttram adrākṣīt. akṣṇā kāṇaḥ. tena hy aṅgenāṅgino vikṛtir lakṣyate.

saṃjño vyāpye vā (2.1.67)
saṃjānāter yad vyāpyaṃ tatas tṛtīyā vā bhavati. mātrā saṃjānīte. mātaraṃ saṃjānīte.

hetau (2.1.68)
tatkriyāyogye tṛtīyā syāt. annena vasati. vidyayā yaśaḥ.

ṛṇe pañcamī (2.1.69)
ṛṇe hetau pañcamī bhavati. śatād baddhaḥ. kathaṃ śatena bandhita iti? kartari tṛtīyātra bhaviṣyati.

guṇe vā (2.1.70)
parāṅgabhūte hetau pañcamī vā bhavati. jāḍyād baddhaḥ, jāḍyena baddhaḥ. upalabdheḥ san, upalabdhyā san. vyavasthitavibhāṣayā kvacit tṛtīyaiva: buddhyā muktaḥ, prajñayā muktaḥ.

ṣaṣṭhī hetunā (2.1.71)
hetuśabdena yoge hetau ṣaṣṭhī bhavati. annasya hetor vasati.

sarvāḥ sarvādibhyo hetvarthaiḥ (2.1.72)
hetvarthaiḥ śabdair yoge sarvādibhyaḥ sarvā vibhaktayo bhavanti. kena hetunā? kasmai hetave? kasmād dhetoḥ? kasya hetoḥ? kasmin hetau? kiṃ kāraṇam? kena kāraṇena? prayojanena? sarvādibhya iti kim? annasya hetor vasati. hetvarthair iti kim? kena kṛtam? nāmāpradhānādibhyaḥ pūrvapratiṣedhād eva na bhavanti.

saṃpradāne caturthī (2.1.73)
yasmai samyak pradīyate tatra caturthī bhavati. devebhyaḥ puṣpaṃ dadāti. saṃpradāna iti kim? rajakasya vastraṃ dadāti.

rucimati (2.1.74)
ruciyukte kārake caturthī bhavati. rocate Devadattāya. katham: Devadattāya ślāghate, Devadattāya hnute, tiṣṭhate kumārī chāttrebhyaḥ, Devadattāya śapate, puṣpebhyaḥ spṛhayatīti? tādarthye caturthī bhaviṣyati. vyāpyavivakṣāyāṃ tu: Devadattaṃ ślāghate, puṣpāṇi spṛhayatīti.

dhārer uttamarṇe (2.1.75)
dhārayater uttamarṇe kārake caturthī bhavati. Devadattāya gāṃ dhārayati. uttamarṇa iti kim? gāṃ dhārayati Devadattaḥ.

kopasthāne 'nāpye (2.1.76)
kopasthāne 'nāpye caturthī bhavati. Devadattāya krudhyati. Caitrāya druhyati. Maitrāyerṣyati. Yajñadattāyāsūyati. anāpya iti kim? Devadattam abhikrudhyati. Yajñadattam abhyasūyati. katham: Devadattāya rādhyati, Devadattāyekṣate daivam iti? tādarthyacaturthyā siddham. tathā Devadattena yācito 'yācito vā Devadattāya pratiśṛṇoti. Devadattāyāśṛṇoti.

pratyanubhyāṃ gṛṇo vyāpye (2.1.77)
pratyanupūrvasya gṛṇāter yad vyāpyaṃ tatra caturthī bhavati. hotre pratigṛṇāti. potre 'nugṛṇāti. grāmāya gacchatīti tādarthye caturthī. grāmaṃ gacchatīti kriyāpye dvitīyā. mārgabhraṣṭo 'prāptāya pathe gacchatīti tādarthye caturthī. panthānaṃ gacchatīti kriyāpye dvitīyā. pathā gacchatīti karaṇe tṛtīyā. edhebhyo vrajati, pākāya vrajati, mūtrāya kalpate yavāgūḥ, vātāya kapilikā vidyut, ātapāya lohinī vidyud iti tādarthye caturthī.

namaḥsvastisvāhāsvadhāvaṣaṭchaktārthaiḥ (2.1.78)
nama-ādibhiḥ śaktārthaiś ca yoge caturthī bhavati. namo devebhyaḥ. svasti gobhyaḥ. svāhā devebhyaḥ. svadhā pitṛbhyaḥ. vaṣaḍ Rudrebhyaḥ. alaṃ mallo mallāya. samartho mallo mallāya.

tādarthye (2.1.79)
tasmai idam tadartham. tadarthasya bhāve dyotye caturthī bhavati. yūpāya dāru. śrāddhāya nigarhate. yuddhāya saṃnahyate. patye śete.

manyāpye kutsāyām anāvādau vā (2.1.80)
manyater yad vyāpyaṃ tasmin nāvādivarjite kutsāyāṃ gamyamānāyāṃ caturthī vā bhavati. na tvā tṛṇāya manye; na tvā tṛṇaṃ manye. na tvā śune manye; na tvā śvānaṃ manye. manyater iti kim? na tvā tṛṇaṃ cintayāmi. śyanā nirdeśaḥ kim? na tvā tṛṇaṃ manve. kutsāyām iti kim?
aśmānaṃ dṛṣadaṃ manye, manye kāṣṭham ulūkhalam. anāvādāv iti kim? na tvā nāvaṃ manye. na tvā annaṃ manye. na tvā kākaṃ manye. na tvā śṛgālaṃ manye. yuṣmadaḥ kasmān na bhavati? yadi syāt kutsā na gamyeta.

avadheḥ pañcamī (2.1.81)
padārthāvadheḥ pañcamī bhavati. grāmād āgacchati. grāmād gacchati. caurebhyo bibheti. caurebhyas trāyate. adhyayanāt parājayate. yavebhyo gāṃ vārayati. yavebhyo gāṃ niṣedhayati. upādhyāyād antardhatte. upādhyāyād adhīte. naṭasya śṛṇotīti saṃbandho vivakṣitaḥ. śṛṅgāt śaro jāyate. Himavato Gaṅgā prabhavati. adharmāj jugupsate. adharmād viramati. adharmāt pramādyati. anyo Devadattāt. bhinno Devadattāt. vyatirikto Devadattāt. ārād Devadattāt. itaro Devadattāt. pūrvo grāmāt. prāg grāmāt. dakṣiṇā grāmāt. dakṣiṇāhi grāmāt. saṃbandhavivakṣāyāṃ ṣaṣṭhī na nivāryate: puro grāmasya. dakṣiṇato grāmasya. upari śailasya. upari grāmasya. avadhivivakṣāyāṃ tasarthair api yoge pañcamī bhavaty eva: tataḥ paścāt, tata upariṣṭāt. prāsādam āruhya prekṣate, prāsādāt prekṣata ity avadher eva pañcamī. evam āsane upaviśya prekṣate, āsanāt prekṣate. evaṃ praśnākhyānayor api: kuto bhavān? Pāṭaliputrād iti. tathā deśakālamāne 'pi: Pāṭaliputrād Rājagṛhaṃ sapta yojanāni, saptasu yojaneṣv iti vā. evaṃ kārttikyā āgrahāyaṇī māsa iti.

paryapābhyāṃ varjane (2.1.82)
varjane vartamānābhyāṃ paryapābhyāṃ yoge pañcamī bhavati. pari Trigartebhyo vṛṣṭo devaḥ. apa Trigartebhyo vṛṣṭo devaḥ. Trigartān varjayitvety arthaḥ. varjana iti kim? vṛkṣaṃ pari vidyotate. ā Pāṭaliputrād vṛṣṭo deva iti maryādābhividhyor avadher eva pañcamī. vinā Pāṭaliputreṇa saha veti śeṣaḥ.

pratinā pratinidhipratidānayoḥ (2.1.83)
pratinidhau pratidāne ca vartamānena pratinā yoge pañcamī bhavati. Abhimanyur Arjunataḥ prati. māṣān asmai tilebhyaḥ prati prayacchati. pratinidhipratidānayor iti kim? vṛkṣaṃ prati vidyotate vidyut. kuto 'dhy āgacchati? kutaḥ pary āgacchatīty avadher eva pañcamī.

ṛte dvitīyā ca (2.1.84)
ṛteśabdena yoge dvitīyā bhavati pañcamī ca. ṛte Pārtham, ṛte Pārthāt.

vinā tṛtīyā ca (2.1.85)
vināśabdena yoge tṛtīyāpañcamyau bhavataḥ, dvitīyā ca. vinā vātena, vinā vātāt, vinā vātam.

pṛthagnānābhyām (2.1.86)
etābhyāṃ yoge tṛtīyāpañcamyau bhavataḥ. pṛthag Devadattena, pṛthag Devadattāt. nānā Devadattena, nānā Devadattāt.

stokālpakṛcchrakatipayād asattvārthāt karaṇe (2.1.87)
stokādibhyo 'sattvavacanebhyaḥ karaṇe kārake tṛtīyāpañcamyau bhavataḥ. stokena muktaḥ, stokānmuktaḥ. alpena muktaḥ, alpānmuktaḥ. kṛcchreṇa muktaḥ, kṛcchrānmuktaḥ. katipayena muktaḥ, katipayānmuktaḥ. asattvārthād iti kim? stokena viṣeṇa hataḥ. karaṇa iti kim? stokaṃ calati. dūraṃ grāmāt, antikaṃ grāmād ity avadher eva pañcamī. dūraṃ grāmasya, antikaṃ grāmasyeti saṃbandhe ṣaṣṭhī. dūraṃ gataḥ, antikaṃ gata iti kriyāpye dvitīyā. dūreṇa gataḥ, antikena gata iti karaṇe tṛtīyā. dūrādāgataḥ, antikādāgataḥ; dūreṇa tiṣṭhati, antikena tiṣṭhati; dūre tiṣṭhati, antike tiṣṭhatīti svārtheṣv eva vibhaktayaḥ. dūraṃ panthāḥ, antikaṃ panthā iti kriyāviśeṣaṇam, bhavater gamyamānatvāt.

saptamy ādhāre (2.1.88)
ādhāre saptamī vibhaktir bhavati. kaṭe āste. ākāśe śakunayaḥ. tileṣu tailam. Gaṅgāyāṃ gāvaḥ. adhītī vyākaraṇa ity ādhāra eva saptamī.

nimittād vyāpyena (2.1.89)
vyāpyena yoge prayojanāt saptamī bhavati.
carmaṇi dvīpinaṃ hanti, dantayor hanti kuñjaram,
keśeṣu camarīṃ hanti, sīmni puṣkalako hataḥ.

yatkriyā kriyācihnam (2.1.90)
yasya kriyā kriyāntarasya cihnaṃ bhavati, tataḥ saptamī bhavati. goṣu duhyamānāsu gataḥ, dugdhāsv āgataḥ. brāhmaṇeṣu bhuñjāneṣu vṛṣalā āsate. vṛṣaleṣv āsīneṣu brāhmaṇā bhuñjate. vṛṣaleṣu bhuñjāneṣu brāhmaṇā āsate. brāhmaṇeṣv āsīneṣu vṛṣalā bhuñjate. kriyeti kim? yo jaṭābhiḥ sa bhuṅkte. kriyācihnam iti kim? yo bhunṅkte sa Devadattaḥ.

ṣaṣṭhī cānādare (2.1.91)
yasya kriyā kriyāntarasya cihnaṃ bhavati tataḥ ṣaṣṭhī bhavati saptamī ca, anādare gamyamāne. krośataḥ prāvrājīt. krośati prāvrājīt. gavāṃ svāmīti saṃbandhe ṣaṣṭhī, goṣu svāmīti viṣayasaptamī. evam: gavām īśvaraḥ, goṣv īśvaraḥ. gavām adhipatiḥ, goṣv adhipatiḥ. gavāṃ dāyādaḥ, goṣu dāyādaḥ. gavāṃ sākṣī, goṣu sākṣī. gavāṃ pratibhūḥ, goṣu pratibhūḥ. gavāṃ prasūtaḥ, goṣu prasūtaḥ. āyuktaḥ kaṭakaraṇasya, āyuktaḥ kaṭakaraṇe. kuśalaḥ kaṭakaraṇasya, kuśalaḥ kaṭakaraṇe.

yato nirdhāraṇaṃ (2.1.92)
jātiguṇakriyābhiḥ samudāyād ekadeśasya pṛthakkaraṇaṃ nirdhāraṇam. yatas tat kriyate tataḥ ṣaṣṭhīsaptamyau bhavataḥ. śālayaḥ śūkadhānyānāṃ pathyatamāḥ; śālasyaḥ śūkadhānyeṣu pathyatamāḥ. kṛṣṇā gavāṃ saṃpannakṣīratamāḥ; kṛṣṇā goṣu saṃpannakṣīratamāḥ. gacchatāṃ dhāvantaḥ śīghratamāḥ; gacchatsu dhāvantaḥ śīghratamāḥ. Māthurāḥ Pāṭaliputrakebhyaḥ sukumāratarā ity avadher eva pañcamī. mātari sādhuḥ, pitari nipuṇa iti viṣaya eva saptamī. evam asādhur mātarīti. tathā keśeṣu prasitaḥ, keśeṣūtsuka iti. keśaiḥ prasitaḥ, keśair utsuka iti kartari karaṇe vā tṛtīyā. tathā puṣyeṇa pāyasam aśnīyād iti. puṣye pāyasam aśnīyād ity ādhāra eva saptamī.

arthamātre prathamā (2.1.93)
avyatirikte śavdārthamātre prathamā vibhaktir bhavati. vṛkṣaḥ. strī, pumān, napuṃsakam iti liṅgam api śabdārtha eva. tathā droṇaḥ, khārī, āḍhaka iti parimāṇam api śabdārtha eva. eko dvau bahava iti saṃkhyāpi śabdārtha eva.

saṃbodhane (2.1.94)
saṃbodhane prathamā vibhaktir bhavati. he Devadatta. hā Devadatta. dhig Devadatta.

ṣaṣṭhī saṃbandhe (2.1.95)
saṃbandhe ṣaṣṭhī vibhaktir bhavati. rājñaḥ puruṣaḥ. sarpiṣo jānīte. bhrāntijñāne 'pi sarpiṣo 'sataḥ karaṇatvābhāvāt. karaṇavivakṣāyāṃ tu: svareṇa putraṃ jānāti. mātuḥ smarati, sarpiṣo dayate, lokasyeṣṭe. vyāpyavivakṣāyāṃ tu dvitīyaiva: mātaraṃ smarati, pṛthivīṃ dayate, lokaṃ īṣṭe. edhodakasyopaskurute. vyāpyavivakṣāyām edhodakam upaskurute. evaṃ caurasya rujati, cauraṃ rujati. jvarisaṃtāpyor api saṃbandhavivakṣāyāṃ ṣaṣṭhī bhavaty eva: caurasya jvarayati, caurasya saṃtāpayati. vyāpyavivakṣāyāṃ tu: cauraṃ jvarayati, cauraṃ saṃtāpayati. sarpiṣo nāthate; māṇavakam upanāthati. caurasyojjāsayati, cauram ujjāsayati. caurasya nihanti, cauraṃ nihanti. caurasya prahanti, cauraṃ prahanti. caurasya niprahanti, cauraṃ niprahanti. caurasya praṇihanti, cauraṃ praṇihanti. caurasyonnāṭayti, cauram unnāṭayati. caurasyokrāthayati, cauram utkrāthayati. ghaṭāditvāt krāthayati. caurasya pinaṣṭi, cauraṃ pinaṣṭi. ahiṃsāyām api: dhānāḥ pinaṣṭi, dhānānāṃ pinaṣṭi. na hy atra saṃbandhe ṣaṣṭhī pratiṣiddhā, tiṅantenāpi saṃbandho bhavaty eva: rajakasya vastraṃ dadāti, ghnataḥ pṛṣṭhaṃ dadāti, brāhmaṇasya dadātīti. tathā śatasya vyavaharati, śatasya paṇate, śatasya dīvyati. vyāpyavivakṣāyāṃ sarvatra dvitīyā. akṣair dīvyatīti karaṇe, akṣān dīvyatīty vyāpye, akṣeṣu dīvyatīty ādhāre, akṣānāṃ dīvyatīti saṃbandhe. evaṃ śatasya pradīvyati, śataṃ pradīvyati, śatena pradīvyati, śate pradīvyatīti. pañcakṛtvo 'hno bhuṅkta iti saṃbandhe, dvir ahani bhuṅkta ity ādhāre, dvir ahnā bhuṅkta iti karaṇe. bhavata āsikā, apāṃ sraṣṭeti saṃbandhe ṣaṣṭhī. tathā cikīrṣā Devadattasya kaṭasya, bhedikā Yajñadattasya kāṣṭhānām, śobhanā Pāṇineḥ sūtrasya kṛtir iti. śobhanā sūtrasya kṛtiḥ Pāṇinineti kartari tṛtīyā. tathā: āścaryo gavāṃ doho 'gopālakena. āścaryo gavāṃ doho 'gopālakasyeti saṃbandhe ṣaṣṭhī. tathā rājñāṃ mataḥ, idam eṣām āsitam, hasitaṃ chāttrasya śobhanam iti. hasitaṃ chāttreṇa śobhanam iti kartari tṛtīyā. odanaṃ pacan, odanaṃ pacamāna iti vyāpye dvitīyā. evaṃ kaṭaṃ cikīrṣuḥ; āgāmukaṃ Vārāṇasīṃ rakṣa āhuḥ; kaṭaṃ kṛtvā grāmaṃ gataḥ, grāmaṃ gatavān; katīha kavacaṃ paryasyamānāḥ? adhīyan pārāyaṇam; kartā kaṭān iti. saṃbandhavivakṣāyāṃ tu dāsyāḥ kāmukaḥ. īṣatkaraḥ kaṭo bhavateti kartari tṛtīyā. saṃbandhe tu ṣaṣṭhyā bhavitavyam eva. evaṃ caurasya dviṣan. cauraṃ dviṣan niti vyāpye dvitīyā. tathā kaṭaṃ kārako vrajati, grāmaṃ gamī, śataṃ dāyīti. varṣaśatasya pūrakaḥ, putrapautrasya darśakaḥ, śatasya dāyīti saṃbandhe ṣaṣṭhī. evaṃ bhavataḥ kaṭaḥ kartavyaḥ. bhavatā kaṭaḥ kartavya iti kartari tṛtītyā. evaṃ grāmaṃ kraṣṭavyā śakhā Devadatteneti. grāmaṃ kraṣṭavyā śākhā Devadattasyeti saṃbandhe ṣaṣṭhī.

tulyārthais tṛtīyā vā (2.1.96)
tulyārthaiḥ śabdair yoge ṣaṣṭhī bhavati, tṛtīyā vā. tulyo Devadattasya, tulyo Devadattena. sadṛśo Devadattasya, sadṛśo Devadattena. iha kasmāt tṛtīyā na bhavati: Arjunasya tulā nāsti, Keśavasyopamā na ceti? naitau tulyārthau kiṃtarhi tulyayogaupamyārthau.

hitasukhābhyāṃ caturthī ca (2.1.97)
hitasukhābhyāṃ yoge caturthī bhavati ṣaṣṭhī ca. hitaṃ Devadattāya, hitaṃ Devadattasya. sukhaṃ Devadattāya, sukhaṃ Devadattasya.

āśiṣy āyuṣyabhadrārthakuśalārthaiś ca (2.1.98)
āyuṣyādyarthair hitasukhārthaiś ca yoge ṣaṣṭhīcaturthyau bhavataḥ, āśiṣi gamyamānāyām. āyuṣyaṃ Devadattasya, āyuṣyaṃ Devadattāya. evam: ciraṃ jīvitam; bhadram, madram; arthaḥ, prayojanam; kuśalam, anāmayam; hitam, pathyam; sukham, śarma bhūyād iti.

dvitīyasya prathamaḥ pādaḥ samāptaḥ.


sup supaikārtham (2.2.1)
subantaṃ subantena sahaikārthaṃ bhavatīty etad adhikṛtaṃ veditavyam. sa ca pṛthagarthānām ekārthībhāvaḥ samāsa ity ucyate.

asaṃkhyaṃ vibhaktisamīpābhāvakhyātipaścādyathāyugapatsaṃpatsākalyārthe (2.2.2)

asaṃkhyaṃ subantaṃ vibhaktyādīnām arthe vartamānaṃ subantena sahaikārthaṃ bhavati. tatra vibhaktyarthe tāvat: strīṣu kathā pravṛttā, adhistri. samīpe: kumbhasya samīpam, upakumbham. abhāvaḥ saṃbandhibhedād bahuvidhaḥ. tatra ṛddhyabhāve: vigatā ṛddhir Yavanānām, duryavanam. arthābhāve: abhāvo makṣikāṇām, nirmakṣikam. nirmaśakam. atikramābhāve: atigatāni tṛṇāni, nistṛṇam. saṃpratyabhāve: atitaisṛkam ācchādanam. khyātau: Pāṇineḥ khyātiḥ, itipāṇini. tatpāṇini. paścādarthe: anurathaṃ pādātam. yathārtho 'nekaprakāraḥ tatra yogyatāyām: anurūpaṃ svarūpo bhavati. vīpsāyām: pratyarthaṃ śabdā abhiniviśante. arthānativṛttau: yathāśakti. sādṛśye: sadṛśaḥ kikhyā, sakikhi. ānupūrvye: yathāvṛddham, anujyeṣṭham. yaugapadye: sacakraṃ nidhehi. yugapac cakrāṇi nidhehīty arthaḥ. saṃpad dvidhā, ātmabhāvasaṃpattiḥ samṛddhiś ca. saṃpannaṃ brahma, sabrahma Bābhravāṇām. samṛddhir Madrāṇām, sumadram. sākalye: satṛṇam abhyavaharati. sāgny adhīte.

yathā na tulye (2.2.3)
yathāśabdas tulyārthe subantena sahaikārtho na bhavati. yathā Devadattas tathā Yajñadattaḥ.

yāvad iyattve (2.2.4)
yāvacchabda iyattāyāṃ subantena sahaikārtho bhavati. yāvadamatraṃ brāhmaṇān āmantrayasva. iyattva iti kim? yāvad dattaṃ tāvad bhuṅktām.

pratinā mātrārthe (2.2.5)
subantaṃ pratinā mātrārthena sahaikārthaṃ bhavati. sūpaprati, śākaprati. mātrārtha iti kim? vṛkṣaṃ prati vidyotate vidyut.

saṃkhyākṣaśalākāḥ pariṇā dyūte 'nyathāvṛttau (2.2.6)
saṃkhyādayaḥ śabdāḥ pariṇā sahaikārthā bhavanti dyūte viṣaye, yathā pūrvaṃ tato 'nyathāvṛttau gamyamānāyām. pañcabhiḥ śalākābhir dyūte yadā sarvā uttānā avāṅmukhā vā patanti, tadā pādayitā jayati. tato 'nyathāvṛttau. ekayā śalākayā na tathā vṛttaṃ yathā pūrvam, ekapari. evaṃ dvipari, tripari, catuṣpari. dvābhyām akṣābhyāṃ dyūte ekenākṣeṇa na tathā vṛttaṃ yathā pūrvam, akṣapari. ekayā śalākayā na tathā vṛttaṃ yathā pūrvam, śalākāpari. dyūta iti kim? ekena śareṇa na tathā vṛttaṃ yathā pūrvam. anyathāvṛttāv iti kim? akṣeṇa tathā vṛttaṃ yathā pūrvam.

paryapāṅbahirañcaḥ pañcamyā vā (2.2.7)
paryādayaḥ śabdāḥ pañcamyantena sahaikārthā vā bhavanti. paritrigartaṃ vṛṣṭo devaḥ; pari Trigartebhyo vṛṣṭo devaḥ. apatrigartaṃ vṛṣṭo devaḥ; apa Trigartebhyo vṛṣṭo devaḥ. āpāṭaliputraṃ vṛṣṭodevaḥ; ā Pāṭaliputrād vṛṣṭo devaḥ. bahirgrāmam, bahir grāmāt. prāggrāmam, prāg grāmāt. vety adhikāraḥ.

lakṣaṇenābhipratī (2.2.8)
abhipratī lakṣaṇena sahaikārthau bhavataḥ. abhyagni śalabhāḥ patanti. pratyagni śalabhāḥ patanti. lakṣaṇeneti kim? Srughnaṃ prati gataḥ. abhipratī iti kim? yenāgnis tena gataḥ. anyapadārthe 'pi vacanāntareṇa bhavati: abhyaṅkā gāva iti.

anuḥ sāmīpyāyāmayoḥ (2.2.9)
anuśabdaḥ sāmīpye āyāme ca vartamānaḥ subantena sahaikārtho bhavati. anuvanam aśanir gatā. anugaṅgaṃ Vārāṇasī. sāmīpyāyāmayor iti kim? vṛkṣam anu vidyotate vidyut.

tiṣṭhadgvādīni (2.2.10)
tiṣṭhadguprabhṛtīny ekārthībhāvaviṣaye nipātyante. tiṣṭhanti gāvo yasmin kāle, tiṣṭhadgu - vahadgu - āyatīgavam - khaleyavam - lūnayavam - lūyamānayavam - pūtayavam - pūyamānayavam - saṃhṛtayavam - saṃhriyamāṇayavam - saṃhṛtabhusam - saṃhriyamāṇabusam - samaṃbhūmi - samaṃpadāti - suṣamam - viṣamam - niṣṣamam - duṣṣamam - aparasamam - āyatīsamam - prāhṇam - praratham - pramṛgam - pradakṣiṇam - saṃprati - asaṃprati - pāpasamam - puṇyasamam - ic.

pāremadhye ṣaṣṭhyā vā (2.2.11)
pāre madhye ity etau śabdau ṣaṣṭhyantena sahaikārthau vā bhavataḥ. ekārāntatvaṃ nipātanāt. pāregaṅgam, madhyegaṅgam. punar vāvacanād Gaṅgāpāram, Gaṅgāmadhyam. madhyandinam iti madhyasya dina iti numvidhānāt.

saṃkhyā vaṃśyena (2.2.12)
saṃkhyāśabdā vaṃśabhavaiḥ subantaiḥ sahaikārthā bhavanti vā. dvau munī vyākaraṇasya vaṃśyau: dvimuni vyākaraṇasya, dvimuni vyākaraṇam iti vā.

nadībhiḥ (2.2.13)
nadīśabdaiḥ saha saṃkhyāśabdā ekārthā bhavanti. dviyamunam, triyamunam.

anyārthe nāmni (2.2.14)
anyapadārthe nadīśabdaiḥ saha subantaṃ saṃjñāyām ekārthībhavati. Unmattagaṅgam. Tūṣṇīṃgaṅgam. anyārtha iti kim? Kṛṣṇaveṇṇā nāma nadī. nāmnīti kim? śīghragaṅgo deśaḥ.

tan napuṃsakam (2.2.15)
yad etad atikrāntaṃ tan napuṃsakaliṅgaṃ veditavyam. tathā caivodāhṛtam.

kārakaṃ bahulam (2.2.16)
kārakaṃ subantaṃ subantena saha bahulam ekārthībhavati. kaṣṭaṃ śritaḥ, kaṣṭaśritaḥ. kāntārātītaḥ. śvabhraṃ patitaḥ, śvabhrapatitaḥ. grāmaṃ gataḥ, grāmagataḥ. taraṅgātyastaḥ, sukhaprāptaḥ, sukhāpannaḥ, duḥkhāpannaḥ, grāmagamī, grāmāgāmī. odanaṃ bubhukṣuḥ, odanabubhukṣuḥ. kvacid vṛttir eva: kumbhakāraḥ, śvapacaḥ. khaṭvārūḍha iti kṣepe. kvacid vākyam eva: odanaṃ bhuktavān. svayaṃdhautau pādau; ātmanety arthaḥ. tac ca kārakam eva. sāmikṛtam ity ardhakṛtam ity arthaḥ. tac ca viśeṣaṇam (18) ity eva siddham. aharatisṛtāḥ kālāḥ, rātrisaṃkrāntāḥ. sarvarātrakalyāṇī. giriṇā kāṇaḥ, girikāṇaḥ. dhānyenārthaḥ, dhānyārthaḥ. māsena pūrvaḥ, māsapūrvaḥ. māsāvaraḥ, māsavikalaḥ, māsonaḥ. asinā kalahaḥ, asikalahaḥ. vāgnipuṇaḥ, guḍamiśraḥ, vākślakṣṇaḥ. sarvair iyaṃ tṛtīyā kārakalakṣaṇā, kāṇādibhāve giryādīnāṃ karaṇatvāt, karotau vā kartṛtvāt. kathaṃ pitṛsadṛśaḥ, pitṛsama iti? ṣaṣṭhyā bhaviṣyati, yathā pitṛtulyam iti. rājñā hataḥ, rājahataḥ. asinā chinnaḥ, asicchinnaḥ. iha vṛttir eva: pādābhyāṃ hriyate, pādahārakaḥ; pārśvena śete, pārśvaśayaḥ. iha vākyam eva: dātreṇa lūnavān, paraśunā chinnavān. tavyādibhir adhikārthavacane: śvalehyaḥ kūpaḥ, kākapeyā nadī. anyatra na bhavati: kākaiḥ pātavyā. kvacid bhavati: busopendhyam, ghanaghātyam. dadhnā upasikta odanaḥ, dadhyodanaḥ. guḍena miśrā dhānāḥ, guḍadhānāḥ. vṛttipadenaiva kriyāyāḥ prakhyāpanān nāsty asāmarthyam. devebhyo deyam, devadeyaṃ puṣpam. brāhmaṇadeyaṃ dhanam. varapradeyā kanyā. iha na bhavati: brāhmaṇāya dātavyam. vṛkād bhayam, vṛkabhayam. vṛkabhītaḥ, vṛkabhītiḥ, vṛkabhīḥ. grāmanirgataḥ, adharmajugupsuḥ, śākhāpetaḥ, pādāpoḍhaḥ, cakramuktaḥ, mañcapatitaḥ, taraṅgāpatrastaḥ. iha na bhavati: prāsādāt patitaḥ. akṣeṣu śauṇḍaḥ, akṣaśauṇḍaḥ. akṣadhūrtaḥ, akṣakitavaḥ. Kāmpilye siddhaḥ, Kāmpilyasiddhaḥ. chāyāśuṣkaḥ, kumbhīpakvaḥ, carakabandhaḥ, cakrabandhaḥ. tīrthadhvāṅkṣaḥ, tīrthakākaḥ, tīrthavāyasa iti dhvāṅkṣādibhiḥ kṣepa eva. iha na bhavati: tīrthe kākaḥ. māse deyam ṛṇam, māsadeyam. pūrvāhṇe geyaṃ sāma, pūrvāhṇageyam. iha na bhavati: māse deyā bhikṣā. araṇyetilakāḥ, araṇyemāṣakā ity evamādīnāṃ saṃjñāyām aluk. pūrvāhṇe kṛtam, pūrvāhṇakṛtam. tatrakṛtam. evam avataptenakulasthitam ityādi. pātresamitādīnām api yeṣām aluk tāni vākyāni, na caiṣāṃ samāsāntaram astīti pṛthagarthatāyām adoṣaḥ. udumbaramaśakādīnām apy anenaiva siddham. kvacid vṛttir eva: upasarajaḥ, svāduṃkāraṃ bhuṅkte, saṃpannaṃkāraṃ bhuṅkte. kvacid vākyam eva: agre bhuktvā, agre bhojam.

caturthī prakṛtyā (2.2.17)
caturthyantaṃ subantaṃ prakṛtivācinā subantena sahaikārthaṃ bhavati. yūpāya dāru, yūpadāru. prakṛtyeti kim? randhanāya sthālī. kathaṃ tadartham, mātrartham iti? anyapadārthe bhaviṣyati. katham: Kuberabaliḥ, gohitam, gosukham, gorakṣitam iti? ṣaṣṭhyā siddham.

viśeṣaṇam ekārthena (2.2.18)
viśeṣaṇaṃ subantaṃ viśeṣyeṇa subantena samānādhikaraṇena sahaikārthaṃ bhavati. nīlaṃ ca tad utpalaṃ ca, nīlotpalam. bahulādhikārāt kvacid vākyam eva bhavati: dīrghaś Cārāyaṇaḥ, lohitas Takṣakaḥ. kvacid vṛttir eva: kṛṣṇasarpaḥ, lohitaśāliḥ. viśeṣaṇam iti kim? Takṣakaḥ sarpaḥ. ekārtheneti kim? kṛṣṇād anyaḥ. kathaṃ chinnaprarūḍham iti? viśeṣaṇam ity eva siddham. evam ekapuruṣaḥ, sarvānnam, jaraddhastī, purāṇadhānyam, navaudanam, kevalānnam; Pūrveṣukāmaśamī, Saptarṣayaḥ; pañcakapālaṃ haviḥ, pañcagavadhanam, pañcapūlī; yājñikakitavaḥ, pāpakulālaḥ, aṇakanāpitaḥ. kvacid viśeṣaṇam upamānabhūtaṃ bhavati: śastrīva śyāmā, śastrīśyāmā. śarakāṇḍagaurī. kvacid viśeṣaṇam upamānabhūtaṃ paraṃ bhavati: puruṣo 'yaṃ vyāghra iva, puruṣavyāghraḥ. puruṣasiṃhaḥ. evam anye 'pi vyāghrādayaḥ paṭhitāś cāpaṭhitāś ca yojyāḥ. pūrvapuruṣaḥ, aparapuruṣaḥ, prathamapuruṣaḥ, caramapuruṣaḥ, jaghanyapuruṣaḥ, samānapuruṣaḥ, madhyapuruṣaḥ, madhyamapuruṣaḥ, vīrapuruṣaḥ. aśreṇayaḥ śreṇayaḥ kṛtāḥ, śreṇikṛtāḥ. evam anye 'pi śreṇyādayaḥ kṛtādibhiḥ paṭhitaiś cāpaṭhitaiś ca yojyāḥ. kṛtākṛtam, kṛtāpakṛtam, bhuktābhuktam, bhuktavibhuktam; gatapratyāgatam, yātānuyātam, aśitānaśitam, kliṣṭākliśitam; krayākrayikā, puṭāpuṭikā, phalāphalikā, mānonmānikā; satpuruṣaḥ, mahāpuruṣaḥ, paramapuruṣaḥ, uttamapuruṣaḥ. puruṣottama iti bahulādhikārād viśeṣaṇaṃ paraṃ bhavati. utkṛṣṭapuruṣaḥ; govṛndārakaḥ, puruṣanāgaḥ, puruṣakuñjaraḥ. katarakaṭhaḥ? katamakaṭhaḥ? kiṃrājā, yo na rakṣati; kiṃgauḥ, yo na vahati; kiṃpuruṣaḥ, kinnaraḥ. ibhyapoṭā, ibhyayuvatiḥ, agnistoka iti viśeṣaṇaṃ paraṃ bhavati, bahulādhikārāt. evaṃ dadhikatipayam, gogṛṣṭiḥ, godhenuḥ, govaśā, govehat, gobaṣkayaṇī; Kaṭhapravaktā, Kaṭhaśrotriyaḥ, Kaṭhādhyāpakaḥ, Kaṭhadhūrtaḥ; goprakāṇḍam, aśvamatallikā. yuvakhalatiḥ, yuvakhalatī. yuvapalitaḥ, yuvapalitā. yuvavalinaḥ, yuvavalinā. yuvajaran, yuvajaratī. bhojyoṣṇam; tulyaśvetaḥ, sadṛśakṛṣṇaḥ. śuklakṛṣṇaḥ, kṛṣṇaśuklaḥ. kumāraśramaṇā, gogarbhiṇī. mayūrasyeva vigatāv aṃsāv asya, mayūravyaṃsakaḥ. athavā vigatāv aṃsāv asya vyaṃsakaḥ, mayūra iva vyaṃsako mayūravyaṃsakaḥ. evaṃ chāttravyaṃsakaḥ. Kamboja iva muṇḍaḥ. Kambojamuṇḍaḥ. evaṃ Yavanamuṇḍaḥ. uccaṃ ca tad avacaṃ cety uccāvacam. evam uccanīcam. na kiṃcana nāsya vā kiṃcana astīty akiṃcanam. acopacādīni pṛṣodarādiṣu (5.2.127) draṣṭavyāni. snātvā kālaka ity evamādīni tu vākyāni. ehivāṇijāśabdo 'trāstīty arśa-āditvād (4.2.147) ac. ehivāṇijā kriyā. evam utpatanipatā ityādi. pūrvaś cāsau kāyaś ceti pūrvakāyaḥ; kāyaikadeśe kāyaśabdaḥ. iha kasmān na bhavati: kāyasya pūrvam ardham iti? sāpekṣatvāt. evam aparakāyaḥ, adharakāyaḥ, uttarakāyaḥ, madhyamakāyaḥ; madhyāhnaḥ, sāyāhnaḥ. ardhaṃ ca tat pippalī ca, ardhapippalī. pippalyardham iti ṣaṣṭhīsamāsaḥ. dṛśyate ca vedyardhaṃ dakṣiṇaṃ Meroḥ, svarārdham, kāyārdham, cūlikārdham ekānnatriṃśad iti samapravibhāge prayogo 'samapravibhāge 'pi, na hīdam ardhajaratīyaṃ labhyam iti. dvitīyā cāsau bhikṣā ceti dvitīyabhikṣā. bhikṣādvitīyam iti ṣaṣṭhīsamāsaḥ. evaṃ tṛtīyabhikṣā, bhikṣātṛtīyam. caturthabhikṣā, bhikṣācaturtham. turyabhikṣā, bhikṣāturyam. turīyabhikṣā, bhikṣāturīyam. pūraṇena (2.2.23) iti pratiṣedho na bhavati, bahulādhikārāt.

prāptāpannau dvitīyayātvaṃ ca (2.2.19)
prāptāpannau dvitīyāntena sahaikārthau bhavataḥ, atvaṃ cānayor antyasya bhavati. prāpto jīvikām, prāptajīvikaṃ. prāptā jīvikām, prāptajīvikā. āpanno jīvikām, āpannajīvikaḥ. āpannā jīvikām, āpannā jīvikām, āpannajīvikā. māso jāto 'sya, māsajātaḥ. jātikālasukhādibhyaś ca ktāntasya paranipāta iṣyata eva. ṣaṣṭhīsamāso viśeṣaṇeṇānarthakyān na bhaviṣyati.

nañ (2.2.20)
nañ ity etat subantena sahaikārthaṃ bhavati. na brāhmaṇaḥ, abrāhmaṇaḥ. bahulādhikārād asamarthair api kaiścid bhavati: asūryaṃpaśyāni mukhāni. apunargeyāḥ ślokāḥ. aśrāddhabhojī.

īṣad guṇena (2.2.21)
īṣacchabdo guṇenaikārtho bhavati. īṣatkaḍāraḥ, īṣatpiṅgalaḥ. guṇeneti kim? īṣad bhoktavyam.

ṣaṣṭhī (2.2.22)
ṣaṣṭhyantaṃ subantaṃ subantena sahaikārthaṃ bhavati. rājñaḥ puruṣaḥ, rājapuruṣaḥ.

na lanirdhāryapūraṇabhāvatṛptārthaiḥ (2.2.23)
lādeśena nirdhāryamāṇārthena pūraṇārthena bhāvārthena tṛptārthaiś ca ṣaṣṭhyantam ekārthaṃ na bhavati. mātuḥ smaran. sarpiṣo dayamānaḥ. gavāṃ kṛṣṇāḥ saṃpannakṣīratamāḥ. chāttrāṇāṃ pañcamaḥ. paṭasya śuklatā, paṭasya śuklatvam, paṭasya śauklyam. bahulādhikārāt kvacid bhavati: vartamānasāmīpyam. kathaṃ brāhmaṇasya śuklā dantā iti? sāpekṣatvān na bhaviṣyati. iha tu bhavaty eva: candanagandhaḥ, nadīghoṣaḥ, kanyārūpam, stanasparśaḥ, phalarasa iti. phalānāṃ tṛptaḥ, phalānāṃ suhitaḥ, phalānām āśitaḥ. brāhmaṇasyoccair gṛham iti sāpekṣatvān na bhaviṣyati. brāhmaṇasya kartavyam. brāhmaṇakartavyam iti vṛttir apīṣyate. rājñaḥ Pāṭaliputrakasya dhanam iti dhanasaṃbandhe ṣaṣṭhī, saṃbandhābhāvān na bhaviṣyati. rājño gauś cāśvaś ca puruṣaś ceti pṛthagarthatāyāṃ vākyam eva. rājño go'śvapuruṣāḥ, rājago'śvapuruṣā iti vṛttir ekārthībhāve. sarpiṣo jñānam iti saṃbandhaṣaṣṭhyāḥ samāso bhavaty eva: sarpirjñānam iti. tathā ca mātṛsmaraṇam, sureśvaraḥ, idhmavraścanaḥ, palāśaśātana ityādi dṛśyate. rājñāṃ mataḥ, rājñāṃ buddhaḥ, rājñāṃ pūjitaḥ; idam eṣām āsitam; āścaryo gavāṃ doho 'gopālakeneti. bhavata āsikā, apāṃ sraṣṭā, odanasya pācaka iti. saṃbandhaṣaṣthyāḥ samāso bhavaty eva; sa pratiṣedho nāsty eva. tathā brāhmaṇayājakaḥ, gurupūjaka iti yājakādibhir iṣyata eva. krīḍāyāṃ jīvikāyāṃ ca rūḍhitvān nityasamāsaḥ: uddālapuṣpabhañjikā;  daṇḍalekhakaḥ, nakhalekhakaḥ.

kuprādayo 'supvidhau nityam (2.2.24)
kuśabdaḥ prādayaś ca subantena saha nityam ekārthā bhavanti, supvidhiviṣayād anyatra. kubrāhmaṇaḥ, koṣṇam. praṇāyakaḥ, abhiṣekaḥ; prakṛtya, prakṛtam; duṣpuruṣaḥ, duṣkṛtam; supuruṣaḥ, sukṛtam; atistutam, abhiṣṭutam; ākaḍāraḥ, ābaddhaḥ. prādayo gatādyarthe prathamayā: pragata ācāryaḥ, prācāryaḥ. prāntevāsī. atyādayaḥ krāntādyarthe dvitīyayā: atikrāntaḥ khaṭvām, atikhaṭvaḥ. atimālaḥ, avādayaḥ kruṣṭādyarthe tṛtīyayā: avakruṣṭaṃ kokilayā vanam, avakokilam. avamayūram. paryādayo glānādyarthe caturthyā: pariglāno 'dhyayanāya, paryadhyayanaḥ. nirādayaḥ krāntādyarthe pañcamyā: niṣkrāntaḥ Kauṣāmbyāḥ, niṣkauśāmbiḥ. asupvidhāv iti kim? vṛkṣaṃ prati vidyotate. rodasī iveti vākyam eva. tathā punaḥpravṛddhādayaḥ. anyapadārthe sup supeti vā.

ūryādikārikācviḍācaḥ kriyārthaiḥ (2.2.25)
ūryādayaḥ śabdāḥ kārikāśabdaś cvyanto ḍājantaś ca kriyārthaiḥ suvantair ekārthā bhavanti. ūrīkṛtya, ūrīkṛtam. urarīkṛtya, urarīkṛtam. ūrī - urarī - urasī - pāpī - tālī - ātālī - vetālī - dhūlī - dhūṣī - śalākā - saṅkalā - dhvaṃsakalā - bhraṃśakalā - guluguhā - sajūs - phalūs - phalī - viklī - āklī - alambī - kevālī - sevālī - vārdālī - masamasā - samasamā - śrauṣaṭ - vauṣaṭ - vaṣaṭ - svāhā - svadhā - prādus - śrat - āvis. kārikākṛtya. śuklīkṛtya. paṭapaṭākṛtya.

anukaraṇam (2.2.26)
anukaraṇaśabdaḥ kriyārthaiḥ subantair ekārtho bhavati. khāṭkṛtya. katham: khāḍ iti kṛtvā niraṣṭhīvad iti? itiśabdena vyavadhānān na bhaviṣyati.

bhūṣaṇādarānādareṣv alaṃsadasataḥ (2.2.27)
bhūṣaṇādiṣv artheṣv alamādayaḥ śabdāḥ kriyārthaiḥ subantair ekārthā bhavanti. alaṃkṛtya, satkṛtya, asatkṛtya. bhūṣaṇādiṣv iti kim? alaṃ bhuktvā gataḥ. sat kṛtvā gataḥ. asat kṛtvā gataḥ.

agrahe 'ntaḥ (2.2.28)
antaḥṣabdo 'grahaṇe kriyārthaiḥ subantair ekārtho bhavati. antarhatya. agraha iti kim? antar hatvā mūṣikāṃ gataḥ. gṛhītvā gata ity arthaḥ.

kaṇemanasī tṛptau (2.2.29)
kaṇe manas ity etau tṛptau gamyamānāyāṃ kriyārthaiḥ subantair ekārthau bhavataḥ. kaṇehatya payaḥ pibati. manohatya payaḥ pibati. tāvat pibati yāvat tṛpta ity arthaḥ. tṛptāv iti kim? kaṇe hatvā, mano hatvā gataḥ.

puro'stam asaṃkhyam (2.2.30)
puras astam ity etau śabdāv avidyamānasaṃkhyau kriyārthaiḥ subantair ekārthau bhavataḥ. puraskṛtya, astaṃkṛtya. asaṃkhyam iti kim? tisraḥ puraḥ kṛtvā gataḥ. astaṃ kṛtvā kāṇḍaṃ gataḥ.

accha gatyarthavadibhiḥ (2.2.31)
acchaśabdo gatyarthair vadinā ca subantair ekārtho bhavati. acchagatya, acchavrajya; acchodya.

ado 'nupadeśe (2.2.32)
adaḥśabdo 'nupadeśe vartamānaḥ kriyārthaiḥ subantair ekārtho bhavati. adaḥkṛtya cintayati. anupadeśa iti kim? adaḥ kṛtvā gataḥ.

tiro 'ntardhau (2.2.33)
tiraḥśabdo 'ntardhāne kriyārthaiḥ subantair ekārtho bhavati. tirobhūya. antardhāv iti kim? tiro hatvā mūṣikāṃ gataḥ.

kṛñā vā (2.2.34)
tiraḥśabdaḥ karotinā suvantena sahaikārtho vā bhavati. tiraskṛtya, tiraḥ krtvā.

upāje'nvāje (2.2.35)
upāje 'nvāje ity etau śabdau kṛñā subantena sahaikārthau vā bhavataḥ. upājekṛtya, upāje kṛtvā. anvājekṛtya, anvāje kṛtvā.

sākṣādādīni (2.2.36)
sākṣād ity evamādīni karotinā subantenaikārthāni vā bhavanti. sākṣātkṛtya, sākṣāt kṛtvā. mithyākṛtya, mithyā kṛtvā. sākṣāt - mithyā - cintā - bhadrā - locanā - āryā - asthā - prājaryā - prājaruhā - bījaruhā - saṃsaryā - arthe - lavaṇam - uṣṇam - śītam - udakam - ārdram - namas.

anatyādhāna urasimanasimadhyepadenivacane (2.2.37)
uparyādhānād anyatrorasyādayaḥ śabdāḥ karotinā subantenaikārthā vā bhavanti. urasikṛtya, urasi kṛtvā. manasikṛtya, manasi kṛtvā. madhyekṛtya, madhye kṛtvā. padekṛtya, pade kṛtvā. nivacanekṛtya, nivacane kṛtvā. anatyādhāna iti kim? urasi kṛtvā pāṇiṃ śete. hastinaḥ pade kṛtvā śiraḥ śete.

nityaṃ hastepāṇāv udvāhe (2.2.38)
haste pāṇāv ity etau śabdāv udvāhe karotinā suvantena nityam ekārthau bhavataḥ. hastekṛtya, pāṇaukṛtya. udvāha iti kim? haste kṛtvā kārṣāpaṇaṃ gataḥ.

prādhvaṃ bandhe (2.2.39)
prādhvaṃśabdo bandhane karotinā subantena nityam ekārtho bhavati. prādhvaṃkṛtya. bandha iti kim? prādhvaṃ kṛtvā śakaṭaṃ gataḥ.

jīvikopaniṣadāv aupamye (2.2.40)
etau śabdāv aupamye karotinā suvantena nityam ekārthau bhavataḥ. jīvikākṛtya, upaniṣatkṛtya. aupamya iti kim? jīvikāṃ kṛtvā gataḥ.

asaṃkhyaṃ vānabhipretākhyāne ktvā (2.2.41)
asaṃkhyaṃ suvantaṃ karotinā ktvāntenaikārthaṃ vā bhavati, anabhipretaṃ ced ākhyānaṃ bhavati. brāhmaṇa putras te jātaḥ! kiṃ tarhi vṛṣala nīcaiḥ kṛtvācakṣe? nīcaīḥkṛtya? uccair nāma priyam ākhyeyam. anabhipretākhyāna iti kim? uccaiḥ kṛtvā.

tiryak samāptau (2.2.42)
tiryakśabdaḥ samāptau karotinā ktvāntenaikārtho vā bhavati. tiryakkṛtya, tiryak kṛtvā. samāptāv iti kim? tiryak kṛtvā kāṇḍaṃ gataḥ.

svāṅgāt tasnādhārthaṃ bhuvā ca (2.2.43)
svāṅgād yas tas tadantaṃ nārthaṃ dhārthaṃ ca karotinā bhavatinā ca ktvāntenaikārthaṃ vā bhavati. mukhataḥkṛtyācaṣṭe, mukhataḥ kṛtvā. mukhatobhūya, mukhato bhūtvā. nānākṛtya, nānākṛtvā. nānābhūya, nānā bhūtvā. dvidhākṛtya, dvidhā kṛtvā. dvidhābhūya, dvidhā bhūtvā. aikadhyaṃkṛtya, aikadhyaṃ kṛtvā. aikadhyaṃbhūya, aikadhyaṃ bhūtvā. tasādīnām anyonyasāhacaryād iha na bhavati: mukhe tasyati, mukhataḥ kṛtvā; pṛthak kṛtvā. yadā nānaiva sad anyathā kriyate, tadā kasmān na bhavati? karoteḥ śrutenaivābhisaṃbandhāt.

tūṣṇīm (2.2.44)
tūṣṇīm ity etad bhavatinā ktvāntenaikārthaṃ vā bhavati. tūṣṇīṃbhūya, tūṣṇīṃ bhūtvā.

anvag ānukūlye (2.2.45)
anvag ity etad bhavatinā ktvāntenaikārthaṃ vā bhavati, ānukūlye gamyamāne. anvagbhūyāste, anvag bhūtvā. ānukūlya iti kim? anvag bhūtvā tiṣṭhati śatruḥ.

anekam anyārthe (2.2.46)
anekaṃ subantam anyasya padasya subantasyārthe vartamānam ekārthaṃ bhavati. citrā gāvo yasya saḥ, citraguḥ. mattā bahavo mātaṅgā yasmin vane tad vanaṃ mattabahumātaṅgam. ārūḍho vānaro yaṃ vṛkṣaṃ saḥ, ārūḍhavānaraḥ. pūjitā atithayo yena saḥ, pūjitātithiḥ. upahṛtaḥ paśur asmai, upahṛtapaśuḥ. taḥ paro yasmāt so 'yaṃ taparaḥ. upagatā daśa eṣām, upadaśāḥ. āsannadaśāḥ, adūradaśāḥ, adhikadaśāḥ. tridaśa parimāṇam eṣām, tridaśāḥ. kathaṃ daśsaśabdaḥ saṃkhyāne vartate? parimāṇaśabdasāṃnidhyāt. yathā pañca parimāṇam eśām, pañcakāḥ śakunaya iti. dvau vā trayo vā parimāṇam eṣām, dvitrāḥ. vāśabdasyārthe vā: dvau vā trayo vā, dvitrāḥ śakunayaḥ. dakṣiṇasyāś ca pūrvasyāś ca diśo yad antarālam,dakṣiṇapūrvā dik; dakṣiṇā cāsau pūrvā ceti vā dakṣiṇapūrvā dik. saha putreṇāgataḥ, saputra āgataḥ. salomakaḥ; vidyamānalomaka ity arthaḥ. evaṃ sapakṣakaḥ. astikṣīrā brāhmaṇīty astiśavdo 'saṃkhyaḥ. kvacid gatārthatvāt padāntarāṇām aprayogaḥ. kaṇṭhesthāḥ kālā asya, kaṇṭhekālaḥ. uṣṭramukham iva mukham asya, uṣṭramukhaḥ. keśasaṃghātaś cūḍā asya, keśacūḍaḥ. suvarṇavikāro 'laṃkāro 'sya, suvarṇālaṃkāraḥ. prapatitaṃ parṇam asya, prapatitaparṇaḥ. pragataṃ parṇam asya, praparṇaḥ. avidyamānāḥ putrā asya, avidyamānaputraḥ. na santi putrā asya, aputraḥ. kvacin na bhavati: pañcabhir bhuktam asya, bhrātuḥputro 'syāstīti, bahulādhikārāt.

tatra gṛhītvā tena prahṛtya yuddhe sarūpam (2.2.47)
saptamyantaṃ tṛtīyāntaṃ ca samānarūpam anekaṃ tatra gṛhītvā tena prahṛtyety anayor arthayor yuddhe 'nyapadārthe ekārthaṃ vā bhavati. keśeṣu ca keśeṣu ca gṛhītvā yuddhaṃ vṛttaṃ, keśākeśi. daṇḍaiś ca daṇḍaiś ca prahṛtya yuddhaṃ vṛttam, daṇḍādaṇḍi. muṣṭāmuṣṭi. ij vyatihāra (4.4.116) itīc. ici (5.2.48) ity ātvam. tatra teneti kim? kāyaṃ ca kāyaṃ ca prahṛtya yuddhaṃ vṛttam. gṛhītvā prahṛtyeti kim? rathe ca rathe ca sthitvā yuddhaṃ vṛttam. yuddha iti kim? haste ca haste ca gṛhītvā sakhyaṃ vṛttam. sarūpam iti kim? daṇḍaiś ca musalaiś ca prahṛtya yuddhaṃ vṛttam.

cārthe (2.2.48)
anekaṃ subantaṃ cārthe ekārthaṃ vā bhavati. cārthā bahavaḥ, samuccayo 'nvācaya itaretarayogaḥ samāhāraś ceti. tatretaretarayoge samāhāre caikārthībhāvaḥ saṃbhavati, na samuccaye nāpy anvācaye. aśvaś ca balīvardaś ca, aśvabalīvardau. aśvabalīvardam. etasmin nekārthībhāvakāṇḍe yad eva pūrvam uktaṃ tad eva pūrvaṃ nipatati, kramavyatikrame prayojanābhāvāt. kvacid viparyayo 'pi dṛśyate, bahulādhikārāt: dantānāṃ rājā, rājadantaḥ. kvacit kramaṃ praty anādarāt pūrvakālasyāpi paranipātaḥ: liptavāsitaḥ, nagnamuṣitaḥ, siktasammṛṣṭaḥ, bhṛṣṭaluñcitaḥ, avaklinnapakvaḥ, arpitotaḥ, uptagāḍhaḥ. cārthe yad aikārthyaṃ tatra kvacid idudantaṃ pūrvaṃ nipatati: agnivātau, Paṭuguptau. kvacit paraṃ nipatati: citrāsvātī, bhāryāpatī, jaṃpatī, daṃpatī, putrapatī, putrapaśū, keśaśmaśru, śirovidu. kvacid aniyamaḥ: sarpirmadhunī, madhusarpiṣī. antādī, ādyantau. guṇavṛddhī, vṛddhiguṇau. Paṭumṛduśulkāḥ, Paṭuśuklamṛdavaḥ. kvacid ajādyadantaṃ pūrvaṃ nipatati: aśvakharam, uṣṭrakharam. kvacid viparyayo 'pi dṛśyate: śūdrāryam, āryaśūdram. Avatyaśmakam. Viṣvaksenārjunau. kvacid aniyamaḥ: dharmārthau, arthadharmau. śabdārthau, arthaśabdau. kāmārthau, arthakāmau. candrārkau, arkacandrau. Indrāgnī, Agnīndrau. candrārkendrāḥ, arkacandrendrāḥ, Indrārkacandrāḥ. kvacid alpākṣaraṃ pūrvaṃ nipatati: plakṣanyagrodhau, dhavakhadirau. kvacid viparyayaḥ: ulūkhalamusale, taṇḍulakiṇvam, Citrarathabāhlīkau, snātakarājānau, akṣibhruvam, dāragavam. kvacid aniyamaḥ: Dhanapatirāmakeśavāḥ. vipūyavinīyajityā muñjakalkahaliṣu (Pan. 3.1.117). ṛtunakṣatrāṇām ānupūrvyeṇa tulyācām: hemantaśiśirau, kṛttikārohiṇyau. atulyācām alpācaḥ pūrvanipātaḥ: grīṣmavasantau. tad ayuktam anyathāpi darśanāt: śaradgrīṣmavasanteṣu prāyaśo dadhi garhitam. śravaṇadhaniṣṭhāśvinīṣu yāyān naraḥ phalopacayakāmaḥ. saṃkhyābhrātṛvarṇānām api kramāt pūrvanipātam icchanti: pañca ca ṣaṭ ca, pañcaṣaṭ. Yudhiṣṭhirārjunau. brāhmaṇakṣatriyavaiṣyaśūdrāḥ. tad apy ayuktaṃ vyabhicāradarśanāt: dvyekayor dvivacanaikavacane (Pan. 1.4.22). tridvidṛṣṭivivarjitāḥ. Arjunabhīmasenau. śūdraviṭkṣatriyaviprāṇām. laghvakṣaraṃ pūrvaṃ nipatati: kuśakāśam. tad api savyabhicāram, kāśakuśāvalambanam iti darśanāt. abhyarhitaṃ pūrvaṃ nipatati: Vasudevārjunau. tatrāpi Naranārāyaṇāv iti dṛśyate vyabhicāraḥ. nāgṛhītaviśeṣaṇe viśeṣye buddhiḥ pravartata iti viśeṣaṇaṃ pūrvaṃ nipatati. nīlotpalam, citraguḥ. sarvādīnām api viśeṣaṇatvād eva pūrvanipātaḥ: sarvaśvetaḥ, sarvakṛṣṇaḥ. tathā saṃkhyāyāḥ: pañcaraktaḥ, saptonnataḥ, dvyanyaḥ, tryanyaḥ. saptamyantasyāpi viśeṣaṇatvād eva pūrvanipātaḥ: kaṇṭhekālaḥ, vahegaḍuḥ. kathaṃ gaḍukaṇṭhaḥ, gaḍuśirāḥ, vajrapāṇir iti? gaḍūpalakṣitaḥ kaṇṭho 'sya, gaḍukaṇṭhaḥ. anyathā kaṇṭhegaḍuḥ. evaṃ gaḍuśirāḥ, śirasigaḍuḥ. vajrapāṇiḥ, pāṇivajraḥ. ktāntasyāpi viśeṣaṇatvād eva pūrvanipātaḥ: kṛtakaṭaḥ, bhikṣitabhikṣaḥ. kaṭe kṛtam aneneti vigrahe kāmacāraḥ, mahāhavaripuskandhaghṛṣṭacakrāya Cakriṇa iti darśanāt. udyatāsiḥ, asyudyata iti viśeṣaṇaviśeṣyayor yatheṣṭatvād ubhayam api saṃbhavati. evam āhitāgniḥ, agnyāhitaḥ. jātadantaḥ, dantajātaḥ. jātaputraḥ, putrajātaḥ. jātaśmaśruḥ, śmaśrujātaḥ. pītatailaḥ, tailapītaḥ. pītaghṛtaḥ, ghṛtapītaḥ. ūḍhabhāryaḥ, bhāryoḍhaḥ. evam anyatrāpi. tathā jātikālasukhādibhyaḥ: sāraṅgajagdhī, jagdhasāraṅgaḥ. palāṇḍubhakṣitaḥ, bhakṣitapalāṇḍuḥ. māsajātaḥ, jātamāsaḥ. sukhahīnā, hīnasukhā. evaṃ guḍapriyaḥ, priyaguḍaḥ. evam uttarapadārthe 'pi: kaḍārajaiminiḥ, Jaiminikaḍāraḥ. gaḍulakāṇaḥ, kāṇagaḍulaḥ. khañjakuṇḍaḥ, kuṇḍakhañjaḥ. khoḍakhalatiḥ, khalatikhoḍaḥ. gauravṛddhaḥ, vṛddhagauraḥ. bhikṣupiṅgalaḥ, piṅgalabhikṣuḥ. tanuvaṭharaḥ, vaṭharatanuḥ. kṛṣṇaśvetaḥ, śvetakṛṣṇa ityādi.

samāhāre napuṃsakam (2.2.49)
cārthe samāhāre yad ekārthaṃ tan napuṃsakaṃ bhavati. tathā caivodāhṛtam udāhariṣyate ca.

anuvāde caraṇānāṃ stheṇor luṅi (2.2.50)
caraṇānām anuvādaviṣaye samāhāra evaikārthyaṃ bhavati, stheṇor luṅparayoḥ prayoge sati. pratyaṣṭhāt Kaṭhakauthumam, udagāt Kaṭhakālāpam. eṣām udayapratiṣṭhayoḥ pramāṇāntarāvagatayoḥ śabdenābhidhānam anuvādaḥ. anyatra: udaguḥ Kaṭhakālāpāḥ. caraṇānām iti kim? udagur mīmāṃsakavaiyākaraṇāḥ. stheṇor iti kim? agaman Kaṭhakālāpāḥ. luṅīti kim? atiṣṭhan Kaṭhakālāpāḥ.

adhvaryukratūnām anapuṃsakānām (2.2.51)
yajurvedavihitānāṃ kratūnām anapuṃsakaliṅgānāṃ samāhāre aikārthyaṃ bhavati. arkāśvamedham. adhvaryugrahaṇaṃ kim? pañcaudanadaśaudanau. kratūnām iti kim? darśapaurṇamāsau. sasomako hi yāgaḥ kratuḥ. anapuṃsakānām iti kim? vājapeyarājasūye.

saṃnikṛṣṭapāṭhānām (2.2.52)
aviprakṛṣṭādhyayanānāṃ samāhāre aikārthyaṃ bhavati. padakakramakam. saṃnikṛṣṭagrahaṇaṃ kim? yājñikavaiyākaraṇau. pāṭhagrahaṇaṃ kim? pitāputrau.

aprāṇijātīnām (2.2.53)
aprāṇiviṣayāṇāṃ sāmānyaśabdānāṃ samāhāre aikārthyaṃ bhavati. ārāśastri, dhānāśaṣkuli. aprāṇigrahaṇaṃ kim? brāhmaṇakṣatriyau. prāṇisadṛśagrahaṇād adravyajāter na bhavati: rūparasagandhasparśāḥ. jātīnām iti kim? Nandakapāñcajanyau.

nadīdeśanagarāṇāṃ bhinnaliṅgānām (2.2.54)
nadīnāṃ deśānāṃ nagarāṇāṃ ca nānāliṅgānāṃ samāhāre aikārthyaṃ bhavati. Gaṅgāśoṇam. Kurukurukṣetram. Mathurāpāṭaliputram. deśānām iti siddhe niyamārthaṃ vacanam: nagarāṇām eva yathā syāt, grāmāṇāṃ mā bhūt. Jāmbavaśālūkinyau. iha katham: Śauryaṃ ca nagaraṃ Ketavatā ca grāmaḥ, Śauryaketavatam? nagarāśrayo hi vidhir asti, grāmāśrayaḥ pratiṣedho nāsti. nadīdeśanagarāṇām iti kim? kukkuṭamayūryau. deśagrahaṇena janapadasya grahaṇam, pṛthag nadīgrahaṇāt. Gaurīkailāsau. bhinnaliṅgānām iti kim? Gaṅgāyamune, Madrakekayau, Mathurātakṣaśile.

nityaṃvairiṇām (2.2.55)
nityānubaddhavairiṇāṃ samāhāre aikārthyaṃ bhavati. ahinakulam, aśvamahiṣam, kākolūkam. nityagrahaṇaṃ kim? Gopālakaśālaṅkāyanāḥ.

kārūṇām (2.2.56)
kārūṇāṃ samāhāre aikārthyaṃ bhavati. takṣāyaskāram, rajakatantravāyam.


gavāśvādīnām (2.2.57)
gavāśvādīnāṃ samāhāre aikārthyaṃ bhavati. gavāśvam - gavāvikam - gavaiḍakam - ajāvikam - ajaiḍakam - kubjavāmanam - kubjakairātam - putrapautram - śvacaṇḍālam - strīkumāram - dāsīmāṇavakam - śāṭīpucchakam - uṣṭrakharam - uṣṭraśaśam - mūtraśakṛt - mūtrapurīṣam - yakṛnmedam - māṃsaśoṇitam - darbhaśaram - darbhapūtikam - Arjunapuruṣam - tṛṇolapam - dāsīdāsam - kuṭīkuṭam - Bhagavatībhāgavatam. avaṅādeśanirdeśaḥ kim? go'śvam, go'śvau.

prāṇitūryāṅgānām (2.2.58)
prāṇyaṅgānāṃ tūryāṅgānāṃ ca samāhāre aikārthyaṃ bhavati. pāṇipādam. mārdaṅgikapāṇavikam.

senāṅgānāṃ bahutve (2.2.59)
senāṅgānāṃ bahutve vartamānānāṃ samāhāre aikārthyaṃ bhavati. hastinaś cāśvāś ca, hastyaśvam. bahutva iti kim? hastī cāśvaś ca, hastyaśvau.

kṣudrajantūnām (2.2.60)
kṣudrajantūnāṃ samāhāre aikārthyaṃ bhavati. yūkālikṣam. bahutva ity eva: yūkā ca likṣā ca, yūkālikṣe.
kṣudrajantur anasthiḥ syād, athavā kṣudra eva yaḥ.
śataṃ vā prasṛto yaṣāṃ, kecid ā nakulād api.

phalānām (2.2.61)
phalānāṃ samāhāre aikārthyaṃ bhavati. badarāmalakam. bahutva ity eva: badaraṃ cāmalakaṃ ca, badarāmalake.

vā vṛkṣatṛṇadhānyamṛgaśakuniviśeṣāṇām (2.2.62)
vṛkṣādiviśeṣāṇāṃ bahutva eva vartamānānāṃ samāhāre aikārthyaṃ vā bhavati. plakṣanyagrodham, plakṣanyagrodhāḥ. kuśakāśam, kuśakāśāḥ. tilamāṣam, tilamāṣāḥ. rurupṛṣatam, rurupṛṣatāḥ. haṃsacakravākam, haṃsacakravākāḥ. bahutva ity eva: plakṣaś ca nyagrodhaś ca, plakṣanyagrodhau. aprāṇijātīnām (53) iti samāhāre kasmān na bhavati? dravyavacanatvāt.

vyañjanānām (2.2.63)
vyañjanaviśeṣāṇāṃ samāhāre aikārthyaṃ bhavati vā. dadhighṛtam, dadhighṛte. sūpaśākam, sūpaśāke. aprāṇijātīnām (53) iti nitye prāpte ārambhaḥ.

aśvavaḍavau (2.2.64)
aśvavaḍavayoḥ samāhāre aikārthyaṃ vā bhavati. cārtha (48) ity eva siddham, itaretarayoge tu puṃval liṅgaṃ nipātyate. aśvavaḍavam, aśvavaḍavau. asmād eva jñāpakād anyatra cārthaikārthye paraval liṅgaṃ bhavati. kukkuṭamayūryau.

virodhinām adravyāṇām (2.2.65)
virodhinām adravyavācināṃ samāhāre aikārthyaṃ vā bhavati. sukhaduḥkham, sukhaduḥkhe. virodhinām iti kim? kāmakrodhau. adravyāṇām iti kim? sukhaduḥkhāv imau grāmau.

na dadhipaya-ādīnām (2.2.66)
dadhipaya-ādīnāṃ samāhāre aikārthyaṃ na bhavati. dadhipayasī - sarpirmadhunī - madhusarpiṣī - Brahmaprajāpatī - Śivavaiśravaṇau - Skandhaviśākhau - parijyākauśikau - pravargyopaniṣadau - yājyānuvākye - śuklakṛṣṇe - idhmābarhiṣī; nipātanād dīrghatvam - dīkṣātapasī - medhātapasī - udūkhalamusale - ādyavasāne - śraddhāmedhe - ṛksāme - vāṅmanase. daśeme mārdaṅgikapāṇavikā iti gaṇanāyāṃ bhedenārthasya vivakṣitatvād diśām iva samāhāro nāsti. saṃkhyāsāmīpyavivakṣāyāṃ tu bhedenābhedena vā vivakṣā na virudhyata iti bhavati pakṣe samāhāraḥ: upadaśaṃ pāṇipādam, aśvabalīvardam, aśvabalīvardau; adharottaram, adharottare; pūrvāparam, pūrvāpare iti cārtha (48)iti eva siddham.

nāmni ṣaṣṭhyāḥ kanthośīnareṣu (2.2.67)
ṣaṣṭhyāḥ parā yā kanthā aikārthye Uśīnaradeśe napuṃsakaliṅgaṃ bhavati, saṃjñāyāṃ viṣaye. Sauśamikantham. nāmnīti kim? vīraṇakanthā. Uśīnareṣviti kim? Dākṣikanthā.

upajñopakramaṃ tadāditve (2.2.68)
ṣaṣṭhyāḥ parā upajñā upakramaś ca aikārthye tadāditve gamyamāne napuṃsakaṃ bhavati. Pāṇinopajñam akālakaṃ vyākaraṇam. Candropajñam asaṃjñakaṃ vyākaraṇam. Nandopakramāṇi mānāni. tadāditva iti kim? Devadattopajñā mṛnmayaprākāraḥ. ṣaṣṭhyā ity eva: anupajñā, sadupajñā. pradhānaliṅge prāpte ārambhaḥ.

īśvarārthād arājñaḥ sabhā (2.2.69)
ṣaṣṭhyantād īśvarārthād rājavarjitāt parā yā sabhā aikārthye napuṃsakaṃ bhavati. inasabham, īśvarasabham. arājña iti kim? rājasabhā. kathaṃ Candraguptasabhā? nāyam īśvarārthaḥ, anyatrāpi darśanāt. ṣaṣṭhyā ity eva: īśvarasabhā.

amanuṣyāt (2.2.70)
manuṣyād anyasmād yā ṣaṣṭhyantāt parā sabhā aikārthye napuṃsakaṃ bhavati. Piśācasabham, rākṣasasabham. amanuṣyād iti kim? Devadattasabhā. manuṣyasadṛśasya grahaṇād iha na bhavati: kāṣṭhasabhā.

aśālā (2.2.71)
aśālārūpā yā sabhā ṣaṣṭhyantāt parā aikārthye napuṃsakaṃ bhavati. gopālasabham. gopālasamūha ity arthaḥ.

senāsurāśālāniśā vā (2.2.72)
senādayaḥ ṣaṣṭhyantāt parā aikārthye napuṃsakaliṅgā bhavanti vā. brāhmaṇasenā. yavasuram, yavasurā. gośālam, gośālā. śvaniśam, śvaniśā. ṣaṣṭhyā ity eva: paramasenā.

chāyā (2.2.73)
ṣaṣṭhyantāt parā chāyā aikārthye napuṃsakaṃ vā bhavati. kuḍyacchāyam, kuḍyacchāyā.

bāhulye (2.2.74)
bāhulye gamyamāne ṣaṣṭhyantāt parā chāyā aikārthye napuṃsakaṃ bhavati, nityaṃ punarvidhānāt. iṣucchāyam, śalabhacchāyam. bāhulya iti kim? vṛkṣacchāyam, vṛkṣacchāyā.

patho 'saṃkhyāt (2.2.75)
asaṃkhyāt paraḥ pathaśabda aikārthye napuṃsakaṃ bhavati. apatham, utpatham. asaṃkhyād iti kim? rājapathaḥ. pradhānaliṅgānyathātvaprastāvād anyapadārthe na bhavati: apathā nagarī, utpatho deśaḥ.

saṃkhyādiḥ samāhāre (2.2.76)
saṃkhyādiḥ samāhāre aikārthye napuṃsakaṃ bhavati. pañcagavam, catuṣpatham. samāhārasyaikatvād edavacanam. saṃkhyādir iti kim? dhavakhadiram. pareṇa strī na bhavati. samāhāra iti kim? pañcakapālaḥ puroḍāśaḥ. triputraḥ.

aḥ strī (2.2.77)
akārāntaḥ saṃkhyādiḥ samāhāre aikārthye strīliṅgo bhavati. pañcapūlī. samāhāra ity eva: pañcakapālaḥ puroḍāśaḥ.

vāp (2.2.78)
ābantaḥ saṃkhyādiḥ samāhāre strīliṅgo vā bhavati. pañcakhaṭvam, pañcakhaṭvī. samāhāra ity eva: pañca khaṭvāḥ.

ano lopaḥ (2.2.79)
anantasya saṃkhyādeḥ samāhāre aikārthye antyasya lopo bhavati, vā ca strī bhavati. pañcatakṣam, pañcatakṣī. samāhāra ity eva: bahurājā deśaḥ.

na pātrādayaḥ (2.2.80)
pātrādayaḥ śabdāḥ strīliṅgā na bhavanti. dvipātram - caturyugam - tribhuvanam.

rātrāhnavākāḥ puṃsi (2.2.81)
rātrāhnavākāntāḥ śabdāḥ puṃliṅgā bhavanti. ahorātraḥ, sarvarātraḥ. pūrvāhṇaḥ. anuvākaḥ, sūktavākaḥ.

aho 'sudinapuṇyāt (2.2.82)
ahaśabdaḥ sudinapuṇyābhyām anyasmāt paraḥ puṃsi bhavati. ekāhaḥ, dvyahaḥ, tryahaḥ. asudinapuṇyād iti kim? sudināham, puṇyāham.

napuṃsake cārdharcādayaḥ (2.2.83)
napuṃsake puṃsi cārdharcādayo vartante. ardharcam, ardharcaḥ - śatamānam, śatamānaḥ - vārabāṇam, vārabāṇaḥ - aṣṭāpadam, aṣṭāpadaḥ. samāsaliṅgākhyāne gomayādayo na vaktavyāḥ, tadvad eva vā strīpuṃliṅgā api, gaur iṣur aśanir yonir ity evamādayaḥ, strīnapuṃsakaliṅgāś ca, arcirādayaḥ, sarvaliṅgāś ca, taṭaśṛṅkhalādayaḥ, ekaikaliṅgāś ca, vṛkṣakhaṭvākuṇḍādayaḥ, aliṅgāś ca, yuṣmadasmadādayaḥ: sarva eva vācyāḥ syuḥ. atha teṣāṃ lokato liṅgānuśāsanato vā siddhir iṣṭā. tadvad eva gomayādīnām api bhaviṣyati. kāni punas tāni strīpuṃnapuṃsakāni?
iyam ayam idam iti yeṣu prasiddhir artheṣu bhavati logasya, 
strīpuṃnapuṃsakāni procyante tāni lokena.

supi hrasvaḥ (2.2.84)
napuṃsake vartamānasya śabdasya supi parato hrasvo bhavati. rai: atiri. kaṇṭhatālavyasya sthāne kaṇṭhatālavya ikāraḥ. nau: atinu. kaṇṭhoṣṭhyasya sthāne kaṇṭhoṣṭhya eva ukāraḥ. supīti kim? kāṇḍe, kuḍye.

gor apradhānasyāntyasya (2.2.85)
gośabdasyopasarjanasyānte vartamānasya supi parato hrasvo bhavati. citraguḥ. apradhānasyeti kim? sugauḥ. antyasyeti kim? gokulam.

ṅyādīnām (2.2.86)
ṅībādyantasyāpradhānasya hrasvo bhavati. niṣkauśāmbiḥ, bahukhaṭvaḥ, ativāmoruḥ. apradhānasyety eva: rājakumārī, brahmavandhūḥ. antyasyety eva: kumārīpriyaḥ. kathaṃ bahuśreyasīti? īyasa ītvaṃ vakṣyati.

lug aṇādiluky agoṇyādīnām (2.2.87)
aṇādiluki sati ṅyādīnāṃ lug bhavati, na tu goṇyādīnām. pañcendrāṇyo devatā asya, pañcendraḥ. aṇādigrahaṇaṃ kim? bahunāḍiḥ. lukīti kim? bahupatnīkaḥ. agoṇyādīnām iti kim? pañcabhir goṇībhiḥ krītaḥ, pañcagoṇiḥ. pañcasūciḥ. apradhānasyety eva: paramāvantī. antyasyety eva: Avantīkulam. Varaṇā iti nagarasyāpi saṃjñā, Pañcālā iti janapadasyāpi. Pañcālamathure iti vibhakter aśravaṇe nāmārthasaṃkhyāyām eva dvivacanam. harītakyaḥ phalānīti phaleṣv api strīliṅga eva śabdo vartate. Khalatikaṃ vanānīti teṣāṃ vanānām ekavacanāntam eva nāmadheyam. dṛśyate hi śabdānām ekārthe 'pi liṅgavacanabhedaḥ: āpo jalam, dārāḥ kalatraṃ bhāryeti. vadhrikā darśanīyo manuṣya iti manuṣyasya viśeṣaṇaṃ na vadhrikāyāḥ, Pañcālā bahvannā bahukṣīraghṛtā iti Pañcālānām, Pañcālā janapado bahumālyaphala iti janapadasya. saṃpanno yava iti jātāv edavacanam, saṃpannā yavā iti vyaktibhedeṣu bahuvacanam. vayam iti bāhyādhyātmikeṣu bhedeṣu, yathā guruṣu; aham iti punar abhedavivakṣāyām ekavacanam. kadā pūrve phālgunyāv iti tārakayor dvitve dvivacanam; kadā pūrvāḥ phālgunya iti candramasā saha bahutvasaṃbhave bahuvacanam. evaṃ kadā pūrve proṣṭhapade, kadā pūrvāḥ proṣṭhapadā iti. tiṣyapunarvasū iti nakṣatradvitve dvivacanam, tiṣyapunarvasv iti samāhāre ekavacanam. tārakābhedavivakṣāyāṃ nakṣatrasaṃkhyābhedavivakṣāyām abhāvān nāsty eva bahuvacanam. śabdasyānekārthatvād ekaśeṣānarthakyam. eko 'pi hi śavdo 'nekasyārthasyābhidhāyako bhavati, yathā rodasīśabdo dyāvāpṛthivyoḥ. bhinnajātīyānām api cārthānām ekenābhidhānaṃ bhavati, yathā akṣāḥ pādā māṣā iti, kiṃ punaḥ sajātīyānām. Gārgyāyaṇasyāpi Gārgyatvam astīty abhedavivakṣāyāṃ Gārgyau. Baidabaidāv iti bhedavivakṣāyām; abhedavivakṣāyāṃ tu Baidāv iti bhavitavyam eva, tadā pratiṣedhābhāvāt. Gārgyā api Gārgyatvam astīti Gārgī ca Gārgyāyaṇaś ca Gārgyau. kukkuṭyā api kukkuṭatvam astīti kukkuṭī ca kukkuṭaś ca kukkuṭau. evaṃ pitā ca mātā ca pitarau; bhedavivakṣāyāṃ tu: mātāpitarau. tathā śvaśuraś ca śvaśrūś ca, śvaśurau. tathā bhrātā ca svasā ca, bhrātarau; putraś ca duhitā ca, putrau. napuṃsakasya tu sarvaliṅgasāmānyarūpatvān napuṃsakānapuṃsakādhidhāne tasyaiva prayogaḥ: śuklaś ca śuklā ca śuklaṃ ca, tānīmāni śuklāni. abhedavivakṣāyāṃ tu tad idam śuklam iti. tyadādīnām api sāmānyavacanatvād anyārthābhidhāne 'pi prayogaḥ. sa ca Devadattaś ca, tau. gāva imā iti strīliṅgatvaṃ tāsām apanītapuṃskatvāt.

dvitīyasya dvitīyaḥ pādaḥ samāptaḥ.


striyām (2.3.1)
ayam adhikāraḥ.

ṛno ṅīp (2.3.2)
ṛkārāntān nakārāntāc ca striyāṃ ṅīp bhavati. kartrī. daṇḍinī. ṅakāro ṅyo hrasva (5.2.42) iti cihnārthaḥ. pakāraḥ svarārthaḥ. striyām ity eva: kartā, daṇḍī. pañca sapteti strītvābhāvān na bhavati. svaseti vināpi ṅīpā strītvābhidhānān na bhaviṣyati. evaṃ duhitā, nanandā, yātā, mātā; tisraḥ, catasraḥ.

ugitaḥ (2.3.3)
ugitaḥ striyāṃ ṅīp bhavati. bhavatī. vadantī.

añcaḥ (2.3.4)
añcater eva kriyārthād ugito ṅīp bhavati. prācī, pratīcī. iha na bhavati: parṇadhvad brāhmaṇī.

ahośo vano ra ca (2.3.5)
ahaśo vihito yo van tadantasya striyāṃ ṅīp bhavati, tatsaṃniyogena ca rephāntādeśo bhavati. dhīvarī. ahaśa iti kim? sahayudhvā brāhmaṇī.

anyārthe vā (2.3.6)
anyapadārthe vartamānād vanantād vā ṅīp bhavati, rephaś cāntādeśaḥ. bahudhīvarī, bahudhīvā.

pādaḥ (2.3.7)
pādantād anyapadārthe vartamānād vā ṅīp bhavati. dvipadī, dvipāt. tripadī, tripāt. kathaṃ tripadā gāyatrī, pañcapadā paṅktir iti? pādaśabdasamānārthena padaśabdena siddham. dvipāt, tripād ity api tarhy ṛci prāpnoti? iṣyata eva, catuṣpād ṛg iti darśanāt. ṛcy api tarhi ṅīp prāpnoti? vyavasthitavibhāṣayā na bhaviṣyati.

anaḥ (2.3.8)
anantād anyapadārthe vartamānād vā striyāṃ ṅīp bhavati. bahurājñī pṛthivī; bahurājā, bahurājānau, bahurājānaḥ. Adhirājñī nāna grāma iti ṅībantam eva nāmadheyam iti na tena vinā prayogaḥ. anyārtha ity eva: atikrāntā rājānam, atirājñī.

ūdhaso naś ca (2.3.9)
ūdhaso 'nyapadārthe striyāṃ ṅīp bhavati, naś cāntādeśaḥ. kuṇḍodhnī; dvyūdhnī, tryūdhnī; atyūdhnī, dvividhodhnī. anyārtha ity eva: prāptodhāḥ. striyām ity eva: mahodho dhainukam.

dāmnaḥ saṃkhyādeḥ (2.3.10)
dāmanśabdāt saṃkhyāder anyapadārthe vartamānāt striyāṃ ṅīp bhavati. dvidāmnī, tridāmnī. saṃkhyāder iti kim? uddāmā vaḍavā.

hāyanād vayasi (2.3.11)
hāyanaśabdāt saṃkhyāder anyapadārthe vartamānāt striyāṃ ṅīp bhavati, vayasi gamyamāne. dvihāyanī, trihāyaṇī, caturhāyaṇī. tricaturbhyāṃ hāyano vayasi (6.4.107) iti ṇatvam. vyasīti kim? trihāyanā śālā. saṃkhyāder ity eva: atītahāyanā gauḥ.

nopāntavataḥ (2.3.12)
upāntavato 'nantād anyapadārthe vartamānāt striyāṃ ṅīp na bhavati. suparvā, suparvāṇau. suśarmā, suśarmāṇau. anyapadārtha ity eva: atiparvaṇī yaṣṭiḥ.

manaḥ (2.3.13)
manantāt striyāṃ ṅīp na bhavati. dāmā, dāmānau. sīmā, sīmānau. aninasmangrahaṇāny arthavatā cānarthakena ca tadantavidhiṃ prayojayanti, rūpamātrasya grahaṇāt. anyārtha iti nivṛttam, yogavibhāgāt. anyathā hi na manupāntavadbhyām ity evaṃ brūyāt.

tābhyāṃ ḍāp (2.3.14)
tābhyām anantamananatābhyāṃ striyāṃ ḍāp bhavati. bahurājā, bahurāje. suparvā, suparve. dāmā, dāme. sīmā, sīme.

ajādyataḥ (2.3.15)
ajādibhyo 'dantāc ca striyāṃ ḍāp bhavati. ajā. Devadattā. ata iti siddhe ajādibhyo vidhānaṃ bādhakabādhanārtham. ajā - eḍakā - kokilā - aśvā - catakā - mūṣiketi jātilakṣaṇe ṅīṣi prāpte ḍāp bhavati. bālā - hoḍā - pākā - vatsā - mandā - vilāteti vayasy acarama (2.3.22) iti ṅīpi prāpte. pūrvāpahāṇā - aparāpahāṇā - saṃprahāṇeti ṭillakṣaṇe ṅīpi prāpte, nipātanāc ca ṇatvam. saṃbhastrājinaśaṇapiṇḍebhyaḥ phalāt, phalāntalakṣaṇe ṅīṣi prāpte: saṃphalā - bhastraphalā - ajinaphalā - śaṇaphalā - piṇḍaphalā. etebhya iti kim? vāsīphalī. kathaṃ triphalā? trīṇi phalāny asyām iti triphalā. saṃhatir ity ajātitvād ṅīṣ nāsti, asamāhāratvāc ca ṅīp nāsti. satprākkāṇḍaprāntaśataikebhyaḥ puṣpāt, puṣpāntalakṣaṇe ṅīṣi prāpte: satpuṣpā - prākpuṣpā - kāṇḍapuṣpā - prāntapuṣpā - śatapuṣpā - ekapuṣpā. ebhya iti kim? śaṅkhapuṣpī. śūdrā cāmahatpūrvā jātiḥ. śūdrā ca ḍābantā bhavati, amahatpūrvā, jātiś cet. śūdraiva bhāryā śūdrā, na tu śūdrasya. amahatpūrveti kim? Mahāśūdrī, Ābhīrajātiḥ. asmād eva jñāpakāt tadantavidhir atra prakaraṇe bhavatīti gamyate. atibhavatī, atidhīvarī. jātir iti kim? śūdrasya bhāryā, śūdrī. puṃyogalakṣaṇo ṅīṣ bhavaty eva. kruñcā - uṣṇihā - devaviśeti nipātanād eva lopābhāvaḥ. akārāntebhyo vā ḍāp nipātanāt. tathā coṣṇig ity api siddhaṃ bhavati. jyeṣṭhā - kaniṣṭhā - madhyamety ata ity eva ḍāp bhavaty eva, vyavasthāvācitvāc ca vayolakṣaṇo ṅīp nāsti, anākhyāśabdatvāc ca puṃyogalakṣaṇo ṅīṣ nāsti. mūlān naña ity api na vācyam: amūlāyā mūlāntalakṣaṇo ṅīṣ nāsty ajātitvāt. ḍāb iha kasmān na bhavati: pañcājī, daśājīti? nātrājaśabdaḥ striyāṃ vartate, yaś cātra striyāṃ vartate nāsāv ajaśabdaḥ. tadantavidhinā prāpnoti: vipratiṣedhāt saṃkhyāder (2.3.23) iti ṅīp bhaviṣyati. taparakaraṇaṃ kim? kīlālapāḥ, śubhaṃyāḥ. ata ity ayam adhikāraḥ.

svārthe (2.3.16)
ataḥ paraṃ striyāṃ yad ucyate tat svārthe vartamānād veditavyam.

ṭiḍḍhāṇañṭhakṭhañnañsnañkañkvarapkhyunaḥ (2.3.17)
ṭidādyantāt svārthe striyāṃ ṅīp bhavati. Kurucarī. paṭhitā vidyeti na bhavati, tuṭā siddhe ṭyoṣ ṭitkaraṇāt. pacamāneti na bhavati dvyanubandhakatvāt. lyuḍādīnāṃ tu bhavaty eva ṭitkaraṇasāmarthyāt. ḍhasya niranubandhakasyābhāvād ḍhakḍhañor grahaṇam. yo 'pi śilāyā ḍhaś ca (4.3.80) iti ḍho na tasya striyāṃ prayogaḥ. Sauparṇeyī, Vainateyī; śābaleyī. aṇ: kumbhakārī, Aupagavī. añ: autsī, Baidī. ṭhak: ākṣikī. ṭhañ: lāvaṇikī. nañsnañau: straiṇī, pauṃsnī. kañ: tādṛśī. kvarap: itvarī. khyun: āḍhyaṃkaraṇī. svārtha ity eva: priyakurucarā nagarī.

yaño 'ṣāvaṭāt (2.3.18)
yañantāt striyāṃ ṅīp bhavati, sa cet ṣakārāntād avaṭaśabdāc ca vihito na bhavati. Gārgī, Vātsī. aṣāvaṭād iti kim? Śārkarākṣyā, Pautimāṣyā, Gāukakṣyā. Āvaṭyā. ata (15) iti ḍāp bhavati.

ṣpho vā (2.3.19)
aṣāvaṭād iti na vartate. yañantāt striyāṃ ṣpho vā bhavati. Gārgī, Gārgyāyaṇī. Vātsī, Vātsyāyanī. Sārkarākṣyāyaṇī, Pautimāṣyāyaṇī, Gaukakṣyāyaṇī. Āvaṭyāyanī. ṣittvād ṅīṣ bhavati. vāvacanaṃ ṣāvaṭārtham.

lohitādibhyaḥ śakalāntebhyaḥ (2.3.20)
Lohitaprabhṛtibhyaḥ Śakalaparyantebhyo yañantebhyaḥ ṣpha eva bhavati, nityaṃ punarvidhānāt. Lauhityāyanī, Sāṃśityāyanī. Manāyīśabdān Mānāyyāyanī. yacy aṇādāv (5.2.32) iti puṃvadbhāvo na bhavati, pāṭhasāmarthyāt. Mānavyāyanīti Manuśabdapāṭhād eva siddham. Vataṇḍaśabdād anāṅgirase: Vātaṇḍyāyanī. Śivādipāṭhād Vātaṇḍī. Āṅgirase tu yañ eva, tasya ca striyāṃ luk, jāter (2.3.71) iti ṅīṣ: Vataṇḍī. Kapiśabdād Āṅgirasa eva yañ: Kāpyāyanī; anāṅgirase tu Kāpeyī. Kātyāyanī, Śākalyāyanī. Śakalāntebhya iti kim? Kāṇvī, Kāṇvyāyanī. Kurukatānaḍuhau tu Lohitāt prāk paṭhitavyau. na hy anayor Lohitādikāryam iṣyate, nāpi Śakalādikāryam.

kauravyāsurimāṇḍūkāt (2.3.21)
Kauravyaśabdāṇ ṇyāntād Āsuriśabdād iñantān Māṇḍūkaśabdād aṇantāt striyāṃ ṣpho bhavati. ṅīpḍāpor apavādaḥ. Kauravyāyaṇī, Āsurāyaṇī, Māṇḍūkāyanī. kathaṃ Kauravī senā? tasyedam (3.3.85 bez. Pan. 4.3.120) iti siddham.

vayasy acarame (2.3.22)
apaścime vayasi vartamānāt striyāṃ ṅīp bhavati. kumārī, kiśorī, varkarī; karabhī, kalabhī; taruṇī, talunī; vadhūṭī, ciriṇṭī. acarama iti kim? sthavirā, vṛddhā. kathaṃ dvivarṣā, trivarṣā, uttānaśayā, lohitapādikā, madhyā, madhyamā, jyeṣṭhā, kaniṣṭheti? arthād atra prathamaṃ vayo gamyate, na śabdāt. kathaṃ kanyā? kanyāyāḥ kanīna ca (2.4.46) iti nipātanāt. kathaṃ vṛddhakumārī? vṛddhaśabdād atra paścimaṃ vayo gamyate, na kumāraśabdāt. ata ity eva: śiśuḥ.

saṃkhyādeḥ (2.3.23)
saṃkhyāpūrvāc chabdād akārāntāt striyāṃ vartamānād ṅīp bhavati. pañcānāṃ pūlānāṃ samāhāraḥ, pañcapūlī. daśapūlī. svārtha ity eva: dvikhārīkā.

parimāṇāl luky asaṃkhyākālavistācitakambalyāt (2.3.24)
parimāṇāntād eva saṃkhyāder akārāntāt saṃkhyādivarjitāl luki ṅīp bhavati. dvikuḍavī. parimāṇād iti kim? pañcāśvā. lukīti kim? dvipaṇyā. sarvatra saṃbhavāt supo lug na gṛhyate. asaṃkhyākālavistācitakambalyād iti kim? dviśatā. dvivarṣā. dvivistā, dvyācitā, dvikambalyā.

kāṇḍād akṣetre (2.3.25)
kāṇḍāntāt saṃkhyāder akṣetra eva luki ṅīp bhavati. dvikāṇḍī. akṣetra iti kim? dvikāṇḍā kṣetrabhaktiḥ. parimāṇād ity eva: dvābhyāṃ kāṇḍābhyāṃ krītā, dvikāṇḍā.

puruṣād vā (2.3.26)
saṃkhyādeḥ puruṣāntāt striyāṃ vā ṅīp bhavati. dvipuruṣī yaṣṭiḥ, dvipuruṣā vā. parimāṇād ity eva: pañcabhiḥ puruṣaiḥ krītā, pañcapuruṣā.

kevalamāmakabhāgadheyapāpāvarasamānāryakṛtasumaṅgalabheṣajān nāmni (2.3.27)
kevalādibhyaḥ saṃjñāyāṃ ṅīp bhavati. Kevalī, Māmakī, Bhāgadheyī, Pāpī, Avarī, Samānī, Āryakṛtī, Sumaṅgalī, Bheṣajī. nāmnīti kim? kevalā, māmikā.

antarvatnī garbhiṇyām (2.3.28)
antarvatnīti matup nipātyate nuk ca, garbhiṇyām. anyatra: antarasyāṃ śālāyām asti.

pativatnī bhāryāyām (2.3.29)
pativatnīti mator vatvaṃ nuk ca nipātyate, bhāryāyām. anyatra patimatī.

patyur na ūḍhāyām (2.3.30)
patiśabdasya bhāryāyām ūḍhāyāṃ nakāro bhavati, ṅīp ca. patnī. ūḍhāyām iti kim? saṃgṛhītāyāṃ mā bhūt. bhāryāyām ity eva, arthenoḍhāyāṃ mā bhūt.

sapūrvasya vā (2.3.31)
sapūrvasya patiśabdasya striyāṃ nakārādeśo ṅīp ca vā bhavati. āśāpatnī, āśāpatiḥ.

anyārthe (2.3.32)
patiśabdasya striyām anyapadārthe vartamānasya nakārādeśo ṅīp ca vā bhavati. dṛḍhapatnī, dṛḍhapatiḥ.

samānādibhyaḥ (2.3.33)
samānādibhyaḥ parasya patiśabdasya striyāṃ nakārādeśo bhavati ṅīp ca, nityaṃ punarvidhānāt. sapatnī, ekapatnī. sapatnyā apatyaṃ sāpatna iti ṅībabhāve 'pi na nivartate nakāraḥ, asaṃyuktavidhānāt. samāna - eka - vīra - piṇḍa - putra - bhrātṛ.

śyetaitaharitarohitāt to naḥ (2.3.34)
śyetādibhyaḥ striyāṃ vā ṅīp bhavati, takārasya ca nakāraḥ. śyenī, śyetā. enī, etā. hariṇī, haritā. rohiṇī, rohitā. kapirikādīnām (6.3.46) iti latvam: lohinī, lohitā.

kno 'sitapalitāt (2.3.35)
asitapalitābhyāṃ striyāṃ vā ṅīp bhavati, takārasya ca knādeśaḥ. asiknī, asitā. paliknī, palitā.

ṣito ṅīṣ (2.3.36)
ṣitaḥ striyāṃ ṅīṣ bhavati. nartakī, khanakī, pātrī. daṃṣṭrādiṣu yogavibhāgād anityatvam.

gaurādibhyaḥ (2.3.37)
gaura ity evamādibhyaḥ striyāṃ ṅīṣ bhavati. gaurī, śabalī, kalmāṣī, sāraṅgī, piśaṅgī, matsī. gaura - śabala - kalmāṣa - sāraṅga - piśaṅga - matsya - manuṣya - śṛṅga - gavaya - haya -mukaya - ṛśya - puṭa - druṇa - droṇa - arīhaṇa - aroṣa - vaṭhara - okaṇa - āmalaka - kuvala - badara - bimba - tarkāra - śarkāra - ṣaṣkaṇḍa - suṣava - ālinda - alaja - pāṇḍaṣa - āḍhaka - āsanda - sṛpāṭa - śaṣkula - sūrya - sūca - śūrpa - dūṣa - yūṣa - dhātaka - vallaka - mālata - vetasa - bṛsa - atasa - bhṛṅga - maha - maṭha - śvan - anaḍuh - eṣaṇa karaṇe - dehala - kākādana - gavādana - tejana - lavaṇa - pāṇa - medha - Gautama - Ayasthūṇa - Bhauriki - Bhauliki - Bhauliṅgi - Audgāhamāni - Ālambi - Ālaji - Ālakki - Ālandhi - Kālambi - Āraṭa - doṭa - nāṭa - mūlāṭa - śātana - pātana - āstaraṇa adhikaraṇe - āgrahāyaṇa - pratyavarohaṇa - sevana - Sumaṅgalāt saṃjñāyām - maṇḍala - maṇḍara - paṭa - piṇḍa - ūrda - gurda - sūrda - pāṇḍāra - ātaṇḍa - kadara - kadala - kardama - kadalpa - bṛhat - mahat - Saudharma - rohiṇī revatī nakṣatre - vikala - niṣkala - puṣkala - kaṭa śroṇyām - pippalyādayaś ca: pippalī harītakī kośātakī śamī karīra - pṛthivī - mātāmaha - pitāmaha - kroṣṭu. ākṛtigaṇatvād nada - bhaṣa - plava - cara - cora - gāha - sūda - deva - putra.

bhājagoṇanāgasthalakuṇḍakālakuśakāmukakabarāt pakvāvapanasthūlākṛtrimāmatrakṛṣṇāyasīriraṃsukeśaveśeṣu (2.3.38)
bhājādibhyaḥ pakvādiṣv artheṣu striyāṃ ṅīṣ bhavati. bhājī bhavati, pakvā cet; bhājānyā. goṇī bhavati, āvapanaṃ cet; goṇānyā. nāgī bhavati, sthūlā cet; nāgānyā. jātau tu nāgaiva, tasyāḥ sthaulyābhāvāt. sthalī bhavati, akṛtrimā cet; sthalānyā. kuṇḍī bhavati, amatraṃ cet; kuṇḍānyā. kālī bhavati, kṛṣṇā cet; kālānyā. kuśī bhavati, āyasī cet; kuśānyā. kāmukī bhavati, riraṃsuś cet; kāmukānyā. kabarī bhavati, keśaveśaś cet; kabarānyā.

nīlāt prāṇyoṣadhyoḥ (2.3.39)
nīlāt prāṇiny oṣadhau ca striyāṃ ṅīṣ bhavati. nīlī vaḍavā, nīlī oṣadhiḥ. prāṇyoṣadhyor iti kim? nīlā śāṭī.

vā nāmni (2.3.40)
nīlāt saṃjñāyāṃ ṅīṣ vā bhavati. Nīlī, Nīlā.

śoṇādibhyaḥ (2.3.41)
śoṇa ity evamādibhyaḥ striyāṃ ṅīṣ vā bhavati. śoṇī, śoṇā. caṇḍī, caṇḍā. śoṇa - caṇḍa - arāla - kamala - kṛpaṇa - vikaṭa - viśāla - viśaṅkaṭa - bharuja - candrabhāgānadyām - kalyāṇa - udāra - purāṇa - ahan. 

er aktinaḥ (2.3.42)
ivarṇāntāt ktinvarjitāt striyāṃ ṅīṣ vā bhavati. dhūlī, dhūliḥ. ālī, āliḥ. āvalī, āvaliḥ. paddhatī, paddhatiḥ. aṅgulī, aṅguliḥ. aktina iti kim? paktiḥ.

or guṇād akharusaṃyogopāntāt (2.3.43)
ukārāntād guṇavacanāt striyāṃ vā ṅīṣ bhavati, kharuśabdaṃ saṃyogopāntaṃ ca varjayitvā. paṭvī, paṭuḥ. bahvī, bahuḥ. or iti kim? sitā. guṇād iti kim? ākhuḥ. akharusaṃyogopāntād iti kim? kharur brāhmaṇī. pāṇḍur brāhmaṇī.

puṃnāmno yogād apālakāntāt (2.3.44)
puṃsa ākhyābhūtāc chabdāt puṃyogāt striyāṃ vartamānāt pālakāntavarjitād ṅīṣ bhavati. praṣṭhasya bhāryā, praṣṭhī. nāmagrahaṇaṃ kim? prasūtā. apālakāntād iti kim? gopālikā, paśupālikā.

pūtakratuvṛṣākapyagnikusitakusīdānām ai ca (2.3.45)
Pūtakratvādīnāṃ puṃyogāt striyāṃ vartamānād ṅīṣ bhavati, aikāraś cāntādeśaḥ. Pūtakratāyī, Vṛṣākapāyī, Agnāyī, kusitāyī, kusīdāyī. puṃyogād ity eva: yayā hi pūtāḥ kratavaḥ, pūtakratuḥ sā bhavati.

manor au vā (2.3.46)
Manuśabdāt puṃyogāt striyāṃ vartamānād vā ṅīṣ bhavati, aukāraś cāntādeśaḥ, ai ca. Manāyī, Manāvī, Manuḥ.

sūryā devī (2.3.47)
sūryasya bhāryā Sūryā, devī cet. Sūrī anyā.

indravaruṇabhavaśarvarudramṛḍānām ānuk ca (2.3.48)
Indrādīnāṃ puṃyogāt striyāṃ vartamānānāṃ ṅīṣ bhavati, ānuk cāgamaḥ. Indrāṇī, Varuṇānī, Bhavānī, Śarvāṇī, Rudrāṇī, Mṛḍānī.

ācāryānī (2.3.49)
ācāryasyānuk aṇatvaṃ ca nipātyate. ācāryasya bhāryā, ācāryānī.

mātulopādhyāyād vā (2.3.50)
mātulād upādhyāyāc ca striyāṃ ṅīṣ bhavati, ānuk ca vā. mātulānī, mātulī. upādhyāyānī, upādhyāyī.

āryakṣatriyāc ca (2.3.51)
āryāt kṣatriyāc ca ṅīṣ bhavati vā, ānuk ca. cakāro vety anusaṃbandhārthaḥ. apuṃyogārthaṃ vacanam, pṛthakkaraṇāt. āryāṇī, kṣatriyāṇī. āryā, kṣatriyā. puṃyoge tu: āryī, kṣatriyī.

himāraṇyān mahattve (2.3.52)
himād araṇyāc ca mahattve gamyamāne striyāṃ ṅīṣ bhavati, ānuk ca. mahad dhimam, himānī. mahad araṇyam, araṇyānī.

yavād doṣe (2.3.53)
yavāt striyāṃ vartamānād ṅīṣ bhavaty ānuk ca, doṣe gamyamāne. duṣṭo yavaḥ, yavānī.

yavanāl lipyām (2.3.54)
Yavanāt striyāṃ ṅīṣ bhavaty ānuk ca, lipyām abhidheyāyām. Yavanānī lipiḥ.

krītāt karaṇādeḥ (2.3.55)
krītaśabdād striyāṃ ṅīṣ bhavati, karaṇaṃ ced asyādir bhavati. vastrakrītī. karaṇagrahaṇaṃ kim? sukrītā. ādigrahaṇaṃ kim? aśvena krītā. na hy atra karaṇam ādir, aikapadyābhāvāt. kathaṃ dhanakrītā? ābantenāyaṃ samāsaḥ. ata iti vartate.

ktād alpoktau (2.3.56)
ktāntāt karaṇāder alpākhyāyāṃ ṇīṣ bhavati. abhraviliptī dyauḥ. alpoktāv iti kim? candanānuliptā yoṣit.

svāṅgād akṛtamitajātapratipannād anyārthe (2.3.57)
svāṅgādeḥ ktāntād anyapadārthe vartamānāt striyāṃ ṅīṣ bhavati, kṛtādīn varjayitvā. śaṅkhabhinnī. svāṅgād iti kim? vastracchannā. akṛtādibhya iti kim? dantakṛtā, dantamitā, dantajātā, dantapratipannā. anyārtha iti kim? hastābhyāṃ patitā, hastapatitā.

pāṇigṛhīty ūḍhā (2.3.58)
pāṇigṛhītī bhavaty ūḍhā cet. pāṇigṛhītānyā.

jāter anācchādād vā (2.3.59)
jātiśabdād ācchādavarjitād yaḥ paraḥ ktāntas tasmād anyapadārthe vartamānāt striyāṃ ṅīṣ bhavati vā. palāṇḍubhakṣitī, palāṇḍubhakṣitā. jāter iti kim? māsajātā. anācchādād iti kim? vastracchannā. akṛtādibhya ity eva: kuṇḍakṛtā, kuṇḍamitā, palāṇḍujātā, vṛkṣapratipannā.

saṃjñāyām (2.3.60)
saṃjñāyāṃ ktāntād ṅīṣ vā bhavati. Pravṛddhavilūnī, Pravṛddhavilūnā.

svāṅgād apradhānāt (2.3.61)
apradhānaṃ yat svāṅgaṃ tadantāt striyāṃ ṅīṣ vā bhavati. dīrghakeśī, dīrghakeśā.
adravaṃ mūrtimat svāṅgam, prāṇistham, avikārajam,
atatsthaṃ tatra dṛṣṭaṃ cet, tena cet tat tathā yutam. adravam iti kim? bahukaphā. mūrtimad iti kim? bahujñānā. prāṇistham iti kim? dīrghamukhā śālā. avikārajam iti kim? bahuśothā. atatsthaṃ tatra dṛṣṭaṃ cet tad api svāṅgam: dīrghakeśī rathyā, dīrghakeśā. tena cet tat tathā yutam: pṛthustanī pratimā, pṛthustanā. apradhānamātrāśrayaṇād atikrāntā keśān mālety atikeśī, atikeśā. svāṅgād iti kim? bahuyavā. apradhānād iti kim? śikhā.

nāsikodarauṣṭhajaṅghādantakarṇaśṛṅgāṅgagātrakaṇṭhāt (2.3.62)
siddhe saty ārambho niyamārthaḥ. nāsikodarābhyām eva bahvajbhyām, oṣṭhādibhya eva saṃyogopāntebhyaḥ striyāṃ ṅīṣ bhavati vā. śaṅkunāsikī, śaṅkunāsikā. talodarī, talodarā. bimboṣṭhī, bimboṣṭhā. dīrghajaṅghī, dīrghajaṅghā. samadantī, samadantā. cārukarṇī, cārukarṇā. tīkṣṇaśṛṅgī, tīkṣṇaśṛṅgā. mṛdvaṅgī, mṛdvaṅgā. cārugātrī, cārugātrā. raktakaṇṭhī, raktakaṇṭhā. etebhya eveti kim? pṛthujaghanā, pṛthugulphā.

pucchāt (2.3.63)
apradhānāt pucchaśabdād ṅīṣ bhavati vā. dīrghapucchī, dīrghapucchā.

kavaramaṇiviṣaśarāt (2.3.64)
ebhyaḥ parāt pucchād apradhānāt striyāṃ ṅīṣ bhavati, nityaṃ punarvidhānāt. kavarapucchī, maṇipucchī, viṣapucchī, śarapucchī.

upamānādeḥ (2.3.65)
upamānādeḥ pucchāt striyāṃ ṅīṣ bhavati. ulūkapucchī.

pakṣāt (2.3.66)
upamānādeḥ pakṣāt striyāṃ ṅīṣ bhavati. ulūkapakṣī.

na kroḍādibhyaḥ (2.3.67)
krodādibhyaḥ striyāṃ ṅīṣ na bhavati. kalyāṇakroḍā, kalyāṇakhurā. kroḍa - khura - gokhā - ukhā - vāla - śapha - guda. ākṛtigaṇo 'yam: subhagā, sugalā.

sahanañvidyamānādeḥ (2.3.68)
sahanañvidyamānādeḥ svāṅgād ṅīṣ na bhavati. sakeśā, ākeśā, vidyamānakeśā. sanāsikā, anāsikā, vidyamānanāsikā.

nakhamukhān nāmni (2.3.69)
nakhamukhābhyāṃ saṃjñāyāṃ ṅīṣ na bhavati. Śūrpaṇakhā, Gauramukhā. nāmnīti kim? tuṅganakhī.

sakhy aśiśvī (2.3.70)
sakhī aśiśvīti ca saṃjñāyāṃ sādhū bhavataḥ.

jāter astrīviṣayād ayopāntāt (2.3.71)
sāmānyavacanād yopāntavarjitāt striyām anyatra ca dṛṣṭād ṅīṣ bhavati. kukkuṭī, mayūrī, sūkarī. jāter iti kim? muṇḍā. astrīviṣayād iti kim? makṣikā. ayopāntād iti kim? kṣatriyā. svārtha ity eva: priyakukkuṭā Mathurā. ata ity eva: tittiriḥ.

pākakarṇaparṇapuṣpaphalamūlavālāntāt (2.3.72)
jātivācinaḥ pākādyantāt striyāṃ ṅīṣ bhavati. odanapākī, ākhukarṇī, maṅgaparṇī, śaṅkhapuṣpī, dāḍimaphalī, darbhamūlī, govālī.

ito nṛjāteḥ (2.3.73)
ikārāntān manuṣyajātivācinaḥ striyāṃ ṅīṣ bhavati. Avantī. punar jātigrahaṇād yopāntād api bhavati: Audapeyī. nṛgrahaṇaṃ kim? tittiriḥ.

iñaḥ (2.3.74)
iñantād anyato 'pi ca ṅīṣ bhavati. Sutaṃgamena nirvṛttā, Sautaṃgamī.

ūṅ utaḥ (2.3.75)
udantāt striyām ūṅ bhavati. brahmabandhūḥ. nṛjāter ity eva: dhenuḥ. ayopāntād ity eva: adhvaryur brāhmaṇī. taparaḥ kim? khalapve.

aprāṇinām arajjvādibhyaḥ (2.3.76)
aprāṇijātibhyo 'rajjvādibhyaḥ striyām ūṅ bhavati. alābūḥ. aprāṇinām iti kim? kṛkavākuḥ. arajjvādibhya iti kim? rajjuḥ - hanuḥ.

bāhvantakadrukamaṇḍalubhyo nāmni (2.3.77)
bāhvantāt kadrukamaṇḍalubhyāṃ ca saṃjñāyām ūṅ bhavati. Madrabāhūḥ, Kadrūḥ, Kamaṇḍalūḥ. nāmnīti kim? vṛttau bāhū yasyāḥ sā, vṛttabāhuḥ. kadruḥ, kamaṇḍaluḥ.

paṅgūḥ śvaśrūḥ (2.3.78)
etau śabdau striyāṃ nipātyete.

ūror upamāsaṃhitasahitasahaśaphavāmalakṣmaṇādeḥ (2.3.79)
ūruśabdād upamānādipūrvāt striyām ūṅ bhavati. karabhorūḥ, saṃhitorūḥ, sahitorūḥ, sahorūḥ, śaphorūḥ, vāmorūḥ, lakṣmaṇorūḥ. Śārṅgaravādyaño ṅīn na vaktavyaḥ. añantād dhi ṅīb asty eva. Śārṅgaravādibhyaś cāṇantebhyo ḍhagantebhyo yañantāc ca jātivācibhyo 'pi ṅīṣ. ikārāntāc ca. Śaibyeti. yaṅaś cāpā bhavitavyam. Śibīnāṃ tu jātau tasyedam ity aṇo ṅīp. Bhogavadgaurimator apy ugiti ṅīp. hrasvas tu tarabādiṣu vyavasthitavibhāṣayā nityaṃ bhavati. nṛnarayor api striyāṃ vṛttir eva nāsti. tasyedam ity aṇo ṅīp: nārī.

yaṅaś cāp (2.3.80)
yaṅantāt striyāṃ cāp bhavati. Kārīṣagandhyā, Āmbaṣṭhyā, Vārāhyā. jātilakṣaṇasya ṅīṣo ḍāpaś ca bādhanārthaṃ vacanam.

yūnas tiḥ (2.3.81)
yūnaḥ striyāṃ tir bhavati. yuvatiḥ.

anṛṣer gurūpottamād gotre 'ṇiñoḥ ṣyaṅ (2.3.82)
anṛṣivācino gurūpottamād yāv aṇiñau gotre vihitau tayoḥ striyāṃ ṣyaṅādeśo bhavati. Kārīṣagandhyā, Vārāhyā. svabhāvata uttamaśabdas triprabhṛtiṣu vartate. anṛṣer iti kim? Vāsiṣṭhī. gurūpottamād iti kim? Aupagavī. gotra iti kim? Āhicchattrī. aṇiñor iti kim? Ārtabhāgī. Bidāditvād añ.

kulanāmnaḥ (2.3.83)
kulākhyābhūtāc chabdāt striyāṃ gotre vihitayor aṇiñoḥ ṣyaṅ bhavati. Pauṇikyā, Maukharyā.

krauḍyādīnām (2.3.84)
Krauḍir ity evamādīnām aṇiñoḥ striyāṃ ṣyaṇ bhavati. Krauḍyā. Krauḍi - Lāḍi - Āpiśali - Āpikṣiti - Caupayata - Saikayata - Bailvavata - Saudhātaki - sūtayuvatyām - Bhoja kṣatriye - Bhauriki - Bhauliki - Śālāsthali - Kāpiṣṭhali.

daivayajñiśaucivṛkṣisātyamugrikāṇṭheviddhīnāṃ vā (2.3.85)
Daivayajñyādīnām iñaḥ striyāṃ ṣyaṅ vā bhavati. Daivayajñī, Daivayajñyā. Śaucivṛkṣī, Śaucivṛkṣyā. Sātyamugrī, Sātyamugryā. Kāṇṭheviddhī, Kāṇṭheviddhyā. vety adhikāraḥ.

dvitīyasya tṛtīyaḥ pādaḥ samāptaḥ.


prāg jitād aṇ (2.4.1)
prāg jitasaṃśabdanād ye 'rthās teṣv artheṣv aṇ bhavati. Aupagavaḥ. vety anuvṛtteḥ: Upagvapatyam.

dityadityādityayamāṇ ṇyaḥ (2.4.2)
Dityādibhyaḥ prāg jitāṇ ṇyo bhavati. Daityaḥ, Ādityaḥ, ādityaḥ, Yāmyaḥ. kathaṃ Daiteyaḥ? ṅyantāḍ ḍhag bhaviṣyati.

patyur anaśvādyādeḥ (2.4.3)
aśvādibhyo yo 'nyaḥ śabdas tadādeḥ patiśabdāt prāg jitāṇ ṇyo bhavati. Bārhaspatyaḥ. anaśvādyāder iti kim? āśvapatam, śātapatam, ādhipatam. aśva - śata - dhana - gaṇa - rāṣṭra - kula - gṛha - paśu - dhānya - dhanvan - sabhā - prāṇa - adhi - senā - kṣetra.

aḥ sthāmnaḥ (2.4.4)
sthāmanśavdāntāt prāg jitād aḥ paro bhavati. Aśvatthāmaḥ.

lomno 'patyeṣu (2.4.5)
lomāntād bahuṣv apatyeṣv aḥ paro bhavati. Uḍulomnaḥ putrāḥ, Uḍulomāḥ. bahuvacanaṃ kim? Auḍulomiḥ. Bāhvāditvād iñ.

pṛthivyā ñaḥ (2.4.6)
prāg jitāt pṛthivyā ño bhavati. pārthivaḥ. utsādipāṭhād añ: pārthivī, pārthivā.

utsādibhyo 'ñ (2.4.7)
prāg jitād utsādibhyo 'ñ bhavati. autsaḥ, audapānaḥ. utsa - udapāna - vikara - vinada - mahānada - mahānasa - mahāprāṇa - taruṇa - taluna - baṣkayād asamāse - dhenu - pṛthivī - paṅkti - jagatī - triṣṭubh - anuṣṭubh - janapada - Bharata - Uśīnara - grīśma - pīlukuṇa - udasthānād deśe - bṛhatī daṃśe - bhallakīya - rathantara - madhyandina - bṛhat - mahat - mahit - Satvat - Kuru - Pañcāla - Indrāvasāna - uṣṇih - kakubh - suvarṇa.

devāt (2.4.8)
devaśabdāt prāg jitād añ paro bhavati. daivaḥ.

yañ (2.4.9)
devāt prāg jitād yañ bhavati. daivyaḥ.

bahiṣaṣ ṭīkak ca (2.4.10)
prāg jitād bahiṣaṣ ṭīkag bhavati, yañ ca. bāhīkaḥ, bāhyaḥ.

saṃkhyādeḥ saṃkhyeyād anapatye 'jāder lug adviḥ (2.4.11)
saṃkhyādeḥ saṃkhyeyāntāc chabdād anapatye vihitasyājādeḥ prāgjitīyasya lug bhavati, na tu dviḥ. pañcasu kapāleṣu saṃskṛtaḥ, pañcakapālaḥ. saṃkhyāder iti kim? paurvaśālaḥ. saṃkhyeyād iti kim? tryavayavā vidyā, trividyā, tām adhīte traividyaḥ. ṣaṇṇāṃ kulaṃ Ṣaṭkulam, tatrabhavaḥ Ṣāṭkulaḥ. Pañcanadaṃ nagaram, tatrabhavaḥ Pāñcanadaḥ. pañcakapālyāṃ tu saṃskṛtaḥ pañcakapāla eva, saṃkhyeyārthatvāt. anapatya iti kim? dvaimāturaḥ. ajāder iti kim? pañcagargarūpyaḥ. advir iti kim? pañcakapālasya puroḍāśasya khaṇḍaḥ, pāñcakapālaḥ. prāg jitād ity eva: dvināvikaḥ.

prāg vater agnikalibhyāṃ ḍhak (2.4.12)
prāg vatisaṃśabdanād ye 'rthās teṣv artheṣv Agnikalibhyāṃ ḍhag bhavati. Agner apatyam, Āgneyaḥ. Kāleyaḥ. Agninā dṛṣṭaṃ sāma, Āgneyam. Kāleyam. Agnir devatāsya, Āgneyaḥ. Kāleyaḥ. Agneḥ svam, Āgneyam. Kāleyam. agner nimittaṃ saṃyoga utpāto vā, āgneyaḥ. Kāleyaḥ. prāg vater iti kim? Agnivat, Kalivat. Agnitvam, Kalitvam. vety eva: Agnisvam, Kalisvam.

strīpuṃsābhyāṃ nañsnañau (2.4.13)
strīpuṃsābhyāṃ prāg vater nañsnañau bhavataḥ. straiṇam, pauṃsnam. prāg vater ity eva: strīvat, puṃvat.

bhāve vā (2.4.14)
strīpuṃsābhyāṃ bhāve nañsnañau vā bhavataḥ. straiṇam, strītvam. pauṃsnam, puṃstvam.

gor aci yat (2.4.15)
gośabdād ajādiprasaṅge yad bhavati. gavi bhavam, gavyam. goḥ svam, gavyam. gaur devatāsya, gavyam. acīti kim? gor āgato, gorūpyaḥ.

tasyāpatyam (2.4.16)
ṣaṣṭhyantād apatye yathāvihitam aṇādayo bhavanti. Aupagavaḥ, Daityaḥ, Bārhaspatyaḥ.

ādyāt (2.4.17)
apatye ye 'ṇādayo bhavanti, te paramaprakṛter eva bhavanti. sarvapūrvajānāṃ hi tad apatyam, upacārād vā tacchabdenābhidhānam. Upagor apatyam Aupagavaḥ, tasyāpatyam Aupagavaḥ. Devadattasyāpatyaṃ Daivadattiḥ, tasyāpatyaṃ Daivadattiḥ. Gargasyāpatyaṃ Gārgyaḥ, tasyāpatyaṃ Gārgyaḥ.

pautrāder astriyāṃ gurvāyatte (2.4.18)
pautrāder apatyād gurvāyatte strīvarjite 'patye 'ṇādayo bhavanti. Gārgyāyaṇaḥ. astriyām iti kim? Gārgī. gurugrahaṇaṃ kim? anyāpatyo Gārgyaḥ. āyattagrahaṇaṃ kim? yo gurau saty api svatantro vyavaharati, sa kutsāyāṃ Gārgya ity ucyate. yad api Gārgyāyaṇo jālma ity ucyate, tathāpi jālmaśabdāt kutsā gamyate, na Gārgyāyaṇaśabdāt. anena tu viṣayaḥ pradarśyate: gurvāyattatve 'pi yukte na yuktakārīti. yas tu gurāv asaty api na svairī bhavati, sa mṛtasyāpi guros tadādiṣṭācaraṇād āyatta eveti praśaṃsārthaṃ Gārgyāyaṇa ity ucyate. asagotragurvāyatto 'pi ca praśaṃsāspadatvād Gārgyāyaṇa eveṣyate. mṛtas tu na kasyacid āyatta iti Gārgya ity ucyate. atha pūrvaṃ gurvāyatto bhūta iti Gārgyāyaṇa ity ucyate? tathāpi na doṣaḥ. sarvatra ca Gārgyaśabdo viśeṣasyāvivakṣāyām asty eva.

ata iñ (2.4.19)
ṣaṣṭhyantād adantād apatye iñ bhavati. Dakṣasyāpatyam, Dākṣiḥ. taparaḥ kim? kailālapaḥ.

bāhvādibhyo gotrādibhyaḥ (2.4.20)
Bāhuprabhṛtibhyo gotrasyādibhūtebhya iñ bhavati. Bāhaviḥ, Aupabāhaviḥ. gotrādibhya iti kim? yo hy adyatve Bāhur nāma, tasya Bāhavo bhavati. Bāhu - Upabāhu - Nibāhu - Upabindu - Vṛkalā - Kṛkalā - Cūḍā - Balākā - Mūṣikā - Bhagalā - Lagahā - Dhruvakā - Dhuvakā - Sumitrā - Durmitrā - Puṣkarasad - Anurahat - Anaḍuh - Agniśarman - Devaśarman - Kunāman - Sunāman - Pañcan - Saptan - Aṣṭan - Sudhāvat - Udañc - Śiras - Māṣaśarāvin - Kṣemadhṛtvin - Śṛṅkhalanodin - Kharanādin - Nagaramardin - Prākāramardin - Loman - Ajīgarta - Kṛṣṇa - Yudhiṣṭhira - Arjuna - Sāmba - Gada - Pradyumna - Bhūyo'mbho'mitaujasāṃ salopaś ca. ākṛtigaṇo 'yam: Jāṅghiḥ, Aindraśarmiḥ, Ājadhenaviḥ.

vyāsādīnām akaṅ ca (2.4.21)
Vyāsādīnām apatye iñ bhavati, akaṅ cādeśaḥ. Vaiyāsakiḥ, Saudhātakiḥ, Vāruṭakiḥ. Vyāsa - Sudhātṛ - Varuṭa - Niṣāda - Caṇḍāla - Bimba.

bidādibhyo 'ñ (2.4.22)
Bida ity evamādibhyo 'patye 'ñ bhavati. Baidaḥ, Aurvaḥ. gotrādibhya ity eva: Bido nāma kaścit, tasyāpatyaṃ Baidiḥ. Bida - Urva - Kaśyapa - Kuśika - Bharadvāja - Upamanyu - Kilāta - Kindarbha - Viśvānara - Ṛṣṭiṣeṇa - Ṛtabhāga - Haryaśva - Priyaka - Apastambha - Kucavāra - Śaradvat - Śunaka - Dhenu - Gopavana - Śigru - Bindu - Bhājana - Aśvāvatāna - Śyāmāka - Śyamāka - Śyāparṇa - Harita - Kiṃdāsa - Vasyaska - Arkaluṣa - Vadhyoga - Viṣṇuvṛddha - Pratibodha - Rathītara - Rathantara - Gaviṣṭhila - Gaviṣṭhira - Niṣāda - Maṭhara - Mṛdāku - punarbhū - putra - duhitṛ - nanāndṛ - parastrī paraśuṃ ca.

ṛṣeḥ pautrādau (2.4.23)
Bidādibhya ṛṣer apatye pautrādāv evāñ bhavati. Baidaḥ, Kauśikaḥ. ṛṣer iti kim? dauhitraḥ. pautrādāv iti kim? Baidiḥ.

gargādibhyo yañ (2.4.24)
garga ity evamādibhyaḥ pautrādāv apatye yañ bhavati. Gārgyaḥ, Vātsyaḥ. pautrādāv ity eva: Gārgiḥ. gotrādibhya ity eva: Gargo nāma kaścit, tasyāpatyaṃ pautrādi Gārgiḥ. Garga - Vatsa - Vājād asamāse - Saṃkṛti - Asaṃkṛti - Aja - Vyāghrapād - Vidabhṛt - Prācīnayoga - Pulasti - Eka - Rebha - Agniveśa - Śaṅkha - Śaṭha - Dhūma - Avaṭa - Manasa - Dhanaṃjaya - Vṛkṣa - Viśvāvasu - Jaramāṇa - Kurukata - Anaḍuḥ - Lohita - Saṃśita - Babhru - Babhlu - Maṇḍu - Maṅkṣu - Śabhlu (?) - Ligu - Guhalu - Vijigīṣu - Mantu - Manu - Tanu - Manāyī - Sruva - Kanthaka - Ṛkṣa - Tarukṣa - Tarakṣa - Taṇḍa - Vataṇḍa - Kapi - Kata - Śakala - Kaṇva - Gokakṣa - Agastya - Kuṇḍinī - Yajñavalka - Abhayajāta - Tirohita - Vṛṣagaṇa - Rahogaṇa - Śaṇḍila - Mudgala - Musala - Parāśara - Jatūkarṇa - Mantrita - Aśmaratha - Śarkarakṣa - Pūtimāṣa - Sthūṇā - Rarākā - Piṅgala - Kṛṣṇa - Golanda - Ulūka - Titimbha - Bhiṣaj - Bhaṇḍita - Dalbha - Cikita - Devahū - Indrahū - Ekalū - Pippalū - Bṛhadagni - Jamadagni - Alābhin - Uktha - Ṛktha (?) - Kuṭīgu. kathaṃ Rāmo Jāmadagnyaḥ, Vyāsaḥ Pārāśarya iti? putro 'pi hi pautrādikāryakaratvāt tathā vyapadiśyate. anantaravivakṣāyāṃ tu ṛṣyaṇ eva bhavati: Jāmadagnaḥ, Pārāśaraḥ.

madhor brāhmaṇe (2.4.25)
Madhuśabdād brāhmaṇe 'patye yañ bhavati. Mādhavyo brāhmaṇaḥ. Mādhavo 'nyaḥ.

baghroḥ kauśike (2.4.26)
Babhror Gargādipāṭhād yo yañ sa Kauśika eva bhavati. Bābhravyaḥ. anyatra Bābhravaḥ. Gargādiṣu tu pāṭhaḥ striyāṃ ṣphārthaḥ: Bābhravyāyaṇī.

kaper āṅgirase (2.4.27)
Gargādipāṭhāt Kaper yo yañ sa Āṅgirasa eva bhavati. Kāpyaḥ. anyatra Kāpeyaḥ. Gargādipāṭhāt Kāpyāyanī.

bodhāt (2.4.28)
Bodhād Āṅgirase 'patye yañ bhavati. Baudhyaḥ. Baudhir anyaḥ.

vataṇḍāt (2.4.29)
Vataṇḍād Āṅgirase 'patye yañ eva bhavati. Vātaṇḍyaḥ. anāṅgirase tu Gargādiśivādipāṭhād Vātaṇḍyaḥ, Vātaṇḍaḥ.

striyāṃ luk (2.4.30)
Vataṇḍaśabdād apatye striyām Āṅgirasyāṃ yaño lug bhavati. Vataṇḍī. anāṅgirasyāṃ tu Vātaṇḍī, Vātaṇḍyāyanī.

aśvādibhyaḥ phañ (2.4.31)
Aśva ity evamādibhyaḥ pautrādāv apatye phañ bhavati. Āśvāyanaḥ, Āśmāyanaḥ. Aśva - Aśman - Śaṅkha - Bida - Puṭa - Rohiṇa - Kharjūra - Piñjala - Bhaḍila - Bhaṇḍila - Bhaḍita - Bhaṇḍita - Prahṛta - Rāmoda - Kṣātra - Grīvā - Ākāśa - Kāṇa - Golāṅka - Arkasvana - Vana - Pāda - Cakra - Kula - Tula - Śraviṣṭhā - Pavitrā - Pavindā - Gomin - Śyāma - Dhūma - Vāgmin - Viśvānara - Kuṭaśa - Ātreya (?) - Jaḍa - Vata - Grīṣma - Arha - Vīkṣya - Viśampa - Viśāla - Giri - Capala - Dāsaka - Bailya - Dharmya - Ānaḍuhya - Jātāt puṃsi - Śapād Ātreye - Arjuna - Śūdraka - Sumanas - Durmanas - Ātreyād Bhāradvāje - Bharadvājād Ātreye - Utsa - Anāya (?) - Atava - Kitava - Śiva - Khadira.

bhargāt traigarte (2.4.32)
Bhargāt pautrādāv apatye Traigarte phañ bhavati. Bhārgāyaṇaḥ. Traigarta iti kim? Bhārgaḥ.

kuñjādihyaḥ phyañ (2.4.33)
Kuñjādibhyaḥ pautrādāv apatye phyañ bhavati. Kauñjāyanyaḥ, Kauñjāyanyau. Brādhnāyanyaḥ, Brādhnāyanyau. pautrādāv ity eva: Kauñjiḥ. Kuñja - Bradhna - Śaṅkha - Bhasman - Gaṇa - Loman - Śaṭha - Śāka - Śuṇḍā - Śubhrā - Vipāśa - Skanda - Skambha.

strībahuṣu phak (2.4.34)
striyāṃ bahuṣu cāpatyeṣu Kuñjādibhyaḥ phag bhavati. Kauñjāyanā strī. bahuṣu: Kauñjāyanāḥ. pautrādāv ity eva: Kauñjī; Kauñjayaḥ.

naḍādibhyaḥ (2.4.35)
Naḍa ity evamādibhyaḥ pautrādāv apatye phag bhavati. Nāḍāyanaḥ, Cārāyaṇaḥ. pautrādāv ity eva: Nāḍiḥ. gotrādibhya ity eva: Naḍo nāma kaścit, tasyāpatyaṃ Nāḍiḥ. Naḍa - Cara - Baka - Muñja - Itika - Itiśa - Upaka - Lamaka - Śalaṅku Śalaṅkaṃ ca; Pailādiṣu Śālaṅkiśabdapāṭhād iñ api bhavati - Saptala - Vājavya - Vyatika - Agniśarman Vṛṣagaṇe - Prāṇa - Nara - Sāyaka - Dāsamitra - Dvīpa - Piṅgara - Piṅgala - Kiṃkara - Kiṃkala - Kātara - Kāthala - Kāśya - Kāśyapa - Nāvya - Aja - amuṣya - Kṛṣṇaraṇau brāhmaṇavāsiṣṭhe - Amitra - Ligu - Citra - Kumāra - Kroṣṭu Kroṣṭaṃ ca - Loha - Durga - Stamba - Śiṃśapā - Agra - Tṛṇa - Śakaṭa - Sumanas - Durmanas - Sumata - Mimata - Jālandhara - Yugandhara - Haṃsaka - Daṇḍin - Hastin - Pañcāla - Camasin - Sukṛtya - Sthiraka - Brāhmaṇa - Aśvala - Caṭaka - Badara - Adhvara - Kharapa - Kāmuka - Brahmadatta - Udumbara - Śoṇa - Aloha - Daṇḍapa - Lohita.

haritādibhyo 'ñaḥ (2.4.36)
Haritādibhyo Bidādipāṭhād añantebhyo 'patye phag bhavati. Hāritāyanaḥ, Kaiṃdāsāyanaḥ. 

yañiñaḥ (2.4.37)
pautrādāv apatye yau yañiñau tadantād apatye phag bhavati. Gārgyāyaṇaḥ, Dākṣāyaṇaḥ.

śaradvacchunakadarbhād bhārgavavātsyāgrāyaṇeṣu (2.4.38)
Śaradvadādibhyo Bhārgavādiṣu pautrādāv apatye phag bhavati. Śāradvatāyano bhavati, Vātsyaś cet; Śaunako 'nyaḥ. Bidāditvād añ. Dārbhāyano bhavati, Āgrāyaṇaś cet; Dārbhir anyaḥ. pautrādāv ity eva: Śāradvataḥ.

parvatajīvantād vā (2.4.39)
Parvatajīvantābhyāṃ pautrādāv apatye phag vā bhavati. Pārvatāyanaḥ, Pārvatiḥ. Jaivantāyanaḥ, Jaivantiḥ. pautrādāv ity eva: Pārvatiḥ.

droṇāt (2.4.40)
Droṇād apatyamātre phag vā bhavati. Drauṇāyanaḥ, Drauṇiḥ. yogavibhāgāt pautrādāv iti nivṛttam.

śivādibhyo 'ṇ (2.3.41)
Śiva ity evamādibhyo 'patyamātre 'ṇ bhavati. Śaivaḥ, Prauṣṭhaḥ. bādhakabādhanārthaḥ punarārambhaḥ. Ārṣṭiṣeṇaḥ: ṇyo na bhavati. Gaṅgāśabdād iha pāṭhād aṇ: Gāṅgaḥ; Śubhrādipāṭhāḍ ḍhak: Gāṅgeyaḥ; Tikādipāṭhāt phiñ: Gāṅgāyaniḥ. Vipāśaśabdād iha pāṭhād aṇ: Vaipāśaḥ; Kuñjādipāṭhāt phyañ: Vaipāśāyanyaḥ. Śiva - Proṣṭha - Prauṣṭhika - Caṇḍa - Jambha - Bhūri - Kuṭhāra - Anabhiglāna - Sandhi - Muni - Kakustha - Kohaḍa - Kakubha - Rodha - Pirala - Vataṇḍa - Tṛṇa - Karṇa - Kṣīrahrada - Jalahrada - Pariṣika - Gopikā - Kapilikā - Jaṭilikā - Badhirikā - Amañjarīka - Vṛṣṇika - Khañjāra - Khañjāla - Rekha - Lekha - Sulekha - Viśravaṇa - Ravaṇa - Vartanākṣa - Piṭaka - Piṭāka - Bṛkṣāka - Nabhāka - Ūrṇanābha - Jaratkāru - Utkāru - Utkāya (?) - Purohitikā - Āryaśvetā - Supiṣṭa - Piṣṭa - Mayūrakarṇa - Khadūraka - takṣan - ṛṣṭiṣeṇa - Gaṅgā - Vipāśa - Yaska - Druhya - Lahya - Ayasthūṇa - Tṛṇakarṇa - Kalandana - Virūpākṣa - Bhūmi - Ilā - sapatnī - dvyaco nadyām - Triveṇī Trivaṇaṃ ca.

nadīmānuṣīnāmno 'nādaijādyacaḥ (2.4.42)
nadīnāmno mānuṣīnāmnaś ca śabdād apatye 'ṇ bhavati, na ced asyādaico 'cām ādibhūtā bhavanti. Yāmunaḥ, Caintitaḥ. nadīmānuṣīgrahaṇaṃ kim? Sauparṇeyaḥ. nāmagrahṇaṃ kim? śobhanikāyāḥ, śaubhanikeyaḥ. anādaijādyaca iti kim? Vāsavadattāyāḥ, Vāsavadatteyaḥ.

kruñcākokilābhyām (2.4.43)
etābhyām apatye 'ṇ bhavati. krauñcaḥ, kaukilaḥ.

ṛṣikuruvṛṣṇyandhakāt (2.4.44)
ṛṣyādivṛttibhyo 'patye 'ṇ bhavati. Vāsiṣṭhaḥ, Nākulaḥ, Vāsudevaḥ, Śvāphalkaḥ.

mātur ut saṃkhyāsaṃbhadrādeḥ (2.4.45)
mātṛśabdasya saṃkhyādipūrvasyāpatye 'ṇ bhavati, ukāraś cāntādeśaḥ. dvaimāturaḥ; sāṃmāturaḥ, bhādramāturaḥ. saṃkhyāsaṃbhadrāder iti kim? vimātur apatyaṃ vaimātreyaḥ. 

kanyāyāḥ kanīna ca (2.4.46)
kanyāyā apatye 'ṇ bhavati, kanīnādeśaś ca. kānīnaḥ, Karṇaḥ.

śuṅgacchagalavikarṇād bhāradvājavātsyātreyeṣu (2.4.47)
Śuṅgādibhyo Bhāradvājādiṣv apatyeṣv aṇ bhavati. Śauṅgo bhavati Bhāradvājaś cet. Śauṅgir anyaḥ. nāmagrahaṇe liṅgaviśiṣṭasyāpi grahaṇāc Chuṅgāyā apatyaṃ Śauṅgaḥ. Chāgalo bhavati Vātsyaś cet; Chāgalir anyaḥ. Vaikarṇo bhavaty Ātreyaś cet; Vaikarṇir anyaḥ.

pīlāmaṇḍūkād vā (2.4.48)
Pīlāmaṇḍūkābhyām apatye 'ṇ vā bhavati. Pailaḥ, Paileyaḥ. Māṇḍūkaḥ, Māṇḍūkiḥ.

ḍhak (2.4.49)
Maṇḍūkād apatye ḍhag vā bhavati. Māṇḍūkeyaḥ, Māṇḍūkeyī; Māṇḍūkaḥ, Māṇḍūkiḥ.

ṅyāptyūṅaḥ (2.4.50)
ṅyantād ābantāt tyantād ūṅantāc cāpatye ḍhag bhavati. Sauparṇeyaḥ, Vainateyaḥ, Pārvateyaḥ, Kāmaṇḍaleyaḥ. etebhya iti kim? Darado 'patyaṃ Dāradaḥ.

dvyacaḥ (2.4.51)
ṅyādyantād dvyaco 'patye ḍhag bhavati. Dātteyaḥ.

ito 'niñaḥ (2.4.52)
idantād aniño 'patye ḍhag bhavati. Ātreyaḥ, Vārṣṇeyaḥ. aniña iti kim? Dākṣāyaṇaḥ. dvyaca ity eva: Mārīcaḥ.

śubhrādibhyaḥ (2.4.53)
Śubhra ity evamādibhyo 'patye ḍhag bhavati. Śaubhreyaḥ, Vaiṣṭapureyaḥ. Śubhra - Viṣṭapura - Brahmakṛta - Śaradvāra - Śalāthala - Śalākābhrū - Lekhābhrū - vidhavā - kṛkasā - Rohiṇī - Rukmiṇī - Diś Dharmiṇī - Śālūka - Ajabasti - Śakandhi - Lakṣaṇaśyāmayor Vāsiṣṭhe - godhā - kṛkalāsa - atithi - Pravāhaṇa - Bhārata - Bhārama - Kamaṣṭu - Yamaṣṭu - Mṛkaṇḍu - Karpūra - Mṛdu - Itara - Anyatara - Devatara - Ālīḍha - Sudanta - Sudakṣa - Sukāman - Kadru - Guda - Akaśāya - Kumārikā - Kiśorikā - Jihmāśin - Paridhi - Vīradatta - Vāyudatta - Śabala - Khadūraka - Ambikā - Aśokā - Gandhapiṅgalā - Khaḍonmattā - Kudantā - Kuśamba - Anusṛṣṭi - Jaratin - Śuka - Śukra - Ugra - Bīja - śvan - Aśva - Ajira - ahi. ākṛtigaṇo 'yam: Gāṅgeyaḥ, vaimātreyaḥ.

vikarṇakuṣītakāt kāśyape (2.4.54)
Vikarṇāt Kuṣītakāc ca Kāśyape 'patye ḍhag bhavati. Vaikarṇeyaḥ, Kauṣītakeyaḥ. Kāśyapa iti kim? Vaikarṇiḥ, Kauṣītakiḥ.

bhrauveyaḥ (2.4.55)
Bhrūśabdād apatye ḍhaki vakāro nipātyate.

kalyāṇyādīnām inaṅ (2.4.56)
kalyāṇyādīnām apatye ḍhag bhavati, inaṅādeśaś ca. kālyāṇineyaḥ, saubhāgineyaḥ. kalyāṇī - subhagā - durbhagā - bandhakī - Anusṛṣṭi - jaratī - balīvardī - jyeṣṭhā - kaniṣṭhā - madhyamā - parastrī.

kulaṭāyā vā (2.4.57)
kulaṭāyā inaṅādeśo vā bhavati, ḍhak tu pūrveṇaiva siddhaḥ. kaulaṭineyaḥ, kaulaṭeyaḥ.

caṭakād airak (2.4.58)
caṭakād apatye airag bhavati. cāṭakairaḥ. liṅgaviśiṣṭasyāpi grahaṇāc caṭakāyā apatyaṃ cāṭakairaḥ.

luk striyām (2.4.59)
caṭakād airakaḥ striyāṃ lug bhavati. caṭakā. airakaḥ śravaṇaṃ mā bhūd iti. jātivacanas tu caṭakāśabdo 'sty eva.

jāṇḍapāṇḍād ārak (2.4.60)
etābhyām apatye ārag bhavati. jāṇḍāraḥ, pāṇḍāraḥ.

godhāyāḥ (2.4.61)
godhāyā apatye ārag bhavati. gaudhāraḥ.

erak (2.4.62)
godhāyā apatye erag bhavati. gaudheraḥ.

kṣudrābhyo vā (2.4.63)
kṣudrābhyo 'patye erag bhavati vā. kāṇeraḥ, kāṇeyaḥ. dāseraḥ, dāseyaḥ. kṣudrā aṅgahīnā aniyatapuṁskā ca.

bhrātur vyat (2.4.64)
bhrātur apatye vyad bhavati. bhrātṛvyaḥ. sapatne tu bhrātṛvyaśabdasyādyudāttatvaṃ vakṣyati.

chaḥ (2.4.65)
bhrātur apatye cho bhavati. bhrātrīyaḥ.

svasuḥ (2.4.66)
svasur apatye cho bhavati. svasrīyaḥ.

pitṛmātrādeś chaṇ (2.4.67)
pitṛśabdāder mātṛśabdādeś ca svasuś chaṇ bhavati. paitṛṣvasrīyaḥ, mātṛṣvasrīyaḥ.

ḍhaki lopaḥ (2.4.68)
pitṛmātrādeḥ svasur ḍhaki lopo 'ntyasya bhavati. ḍhak punar asmād eva liṅgāt. paitṛṣvaseyaḥ, mātṛṣvaseyaḥ.

kṣatrāj jātau ghaḥ (2.4.69)
kṣatraśabdād apatye jātau gamyamānāyāṃ gho bhavati. kṣatriyaḥ. jātāv iti kim? kṣātriḥ.

rājño yat (2.4.70)
rājño 'patye jātāv abhidheyāyāṃ yad bhavati. rājanyaḥ. jātāv ity eva: rājanaḥ.

śvaśurat (2.4.71)
śvaśurād apatye yad bhavati. śvaśuryaḥ. gotrādibhya ity eva: śvāśuriḥ.

kulād ḍhakañ ca (2.4.72)
kulād apatye ḍhakañ bhavati, yac ca. kauleyakaḥ, kulyaḥ.

khaḥ padāntāc ca (2.4.73)
padāntāt kevalāc ca kulaśabdād apatye kho bhavati. āḍhyakulīnaḥ, kulīnaḥ.

duro ḍhag vā (2.4.74)
duraḥ parāt kulād apatye ḍhag vā bhavati. dauṣkuleyaḥ, duṣkulīnaḥ.

mahākulād añkhañau (2.4.75)
mahākulād apatye vāñkhañau bhavataḥ. māhākulaḥ, māhākulīnaḥ, mahākulīnaḥ.

catuṣpādbhyo ḍhañ (2.4.76)
catuṣpādbhyo 'patye ḍhañ bhavati. śābaleyaḥ, Bāhuleyaḥ.

gṛṣṭyādibhyaḥ (2.4.77)
gṛṣṭi ity evamādibhyo 'patye ḍhañ bhavati. acatuṣpādarthaṃ vacanam. Gārṣṭeyaḥ. gṛṣṭi - Hṛṣṭi - Hali - Vāli - Viśri - Kudri - Ajabasti - Mitrayu.

revatyādibhyaṣ ṭhak (2.4.78)
revatī ity evamādibhyo 'patye ṭhag bhavati. Raivatikaḥ, āśvapālikaḥ. revatī - aśvapālī - dvārapālī - maṇipālī - Vṛkavañcin - Vṛkagrāha - Karṇagrāha - Daṇḍagrāha - Kukkuṭākṣa.

pautrādeḥ striyāḥ kutsite ṇa ca (2.4.79)
pautrādeḥ striyā apatye kutsite ṭhag bhavati, ṇaś ca. Gārgiko jālmaḥ, Gārgo jālmaḥ. pautrāder iti kim? kārikeyo jālmaḥ. striyā iti kim? Aupagavir jālmaḥ. kutsita iti kim? Gārgeyaḥ.

sauvīreṣu vā (2.4.80)
Sauvīreṣu prasiddhānāṃ gotrādibhūtānāṃ yad apatyaṃ pautrādi tasyāpatye kutsite ṭhag bhavati vā. Bhāgavitter apatyaṃ Bhāgavittiko jālmaḥ, Bhāgavittāyano vā. Tārṇabindavasyāpatyaṃ Tārṇabindavikaḥ, Tārṇabindavir vā. Ākaśāyeyasyāpatyam Ākaśāyeyikaḥ, Ākaśāyeyir vā. Sauvīreṣv iti kim? Aupagavir jālmaḥ. kutsita ity eva: Bhāgavittāyanaḥ.

pheś cha ca (2.4.81)
Sauvīreṣu prasiddhāt pautrādeḥ phiñantād apatye kutsite cho bhavati, ṭhak ca. Yāmundāyaner apatyaṃ Yāmundāyanīyaḥ, Yāmundāyanikaḥ. Sauyāmāyaner apatyaṃ Sauyāmāyanīyaḥ, Sauyāmāyanikaḥ. Vārṣyāyaṇer apatyaṃ Vārṣyāyaṇīyaḥ, Vārṣyāyaṇikaḥ. Sauvīreṣv ity eva: Taikāyanir jālmaḥ. ñidārṣaṇyād aṇiñor (123) iti luk. kutsita ity eva: Yāmundāyaniḥ.

phāṇṭāhṛter ṇaphiñau (2.4.82)
Phāṇṭāhṛteḥ Sauvīraviṣayāt pautrāder apatye ṇaphiñau bhavataḥ. Phāṇṭāhṛṭaḥ, Phāṇṭāhṛtāyaniḥ. Sauvīreṣv ity eva: Phāṇṭāhṛtāyanaḥ.

mimatāt (2.4.83)
Mimatād apatye ṇaphiñau bhavataḥ. Maimataḥ, Maimatāyaniḥ. Sauvīreṣv ity eva: Maimatāyanaḥ. Naḍāditvāt phak.

kurvādibhyo ṇyaḥ (2.4.84)
Kuru ity evamādibhyo 'patye ṇyo bhavati. Kauravyaḥ, Gārgaryaḥ. akṣatriyārthaḥ Kuruśabdapāṭhaḥ. bahuṣu Kauravyāḥ. Tikādipāṭhāt phiñ: Kauravyāyaṇiḥ. rathakāro jātyantaram. kāruvacanāt tu tenaiva ṇyaḥ. Keśinīśabdasya ṅībantanirdeśān na puṃvadbhāvaḥ. Kaiśinyaḥ. takṣanśabdasyātra pāṭhāṇ ṇyaḥ: tākṣaṇyaḥ. pāṭhasāmarthyāc ca kārulakṣaṇa iñ na bhavati. Śivādipāṭhād aṇ: tākṣṇaḥ. Vāmarathasya Śakalādivad iti bahuṣu luk: Vāmarathāḥ. Śakalādibhyo gotrādibhya (3.2.21!) ity aṇ: Vāmarathyasya cchāttrā Vāmarathāḥ. saṃghāṅkaghoṣalakṣaṇeṣv añyañiña (3.3.98) ity aṇ: Vāmarathyasyāṅko Vāmarathaḥ. Kuru - Gargara - Maṅgūṣa - Ajamāra - rathakāra - Caphaṭṭaka - samrājaḥ kṣatriye - Kavi - Mati - Vāk - Pitṛmat - Aindrajāli - Vātaki - Dāmoṣṇīṣi - Kārṇakāri - Kaiśori - Kāpiñjalādi - Kūṭa - Śalākā - Mura - Eḍakā - Śubhra - Darbha - Keśinī - Vena - Śūrpaṇāya - Śyāvanāya - Śyāvaputra - Vaivākavi - Nitāntavṛkṣa - Indravṛkṣa - Amravṛkṣa - Satyaṃkāra - Vahatiṃkāra - Pathikārin - Mūḍha - Śākaṃbhū - Hanu - Śaṅku - Ina - Piṇḍī - takṣan - Vāmarathasya Śakalādivat.

senāntakārulakṣmaṇād iñ ca (2.4.85)
senāntāt kārubhyo Lakṣmaṇāc cāpatye iñ bhavati, ṇyaś ca. Hāriṣeṇiḥ, Hāriṣeṇyaḥ. tāntravāyiḥ, tāntravāyyaḥ. Lākṣmaṇiḥ, Lākṣmaṇyaḥ. ṛṣikuruvṛṣṇyandhakebhyo 'pi senāntebhya etau bhavataḥ: Jātaseniḥ, Jātasenyaḥ. Bhaimaseniḥ, Bhaimasenyaḥ. Vaiṣvakseniḥ, Vaiṣvaksenyaḥ. Augraseniḥ, Augrasenyaḥ.

tikādibhyaḥ phiñ (2.4.86)
Tika ity evamādibhyo 'patye phiñ bhavati. Taikāyaniḥ, Kaitavāvaniḥ. Kauravyaśabda Aurasaśabdasāhacaryāt kṣatriyavacanaḥ; Kurvādiṇyāntāt tv iñā bhavitavyam. Tika - Kitava - Saṃjñā - Bāla - Ukhā - Urasa - Śāṭya - Saindhava - Yamunda - Rūpya - Taila - Nīla - Amitra - Kuru - Devaratha - Taitila - Aurasa - Kauravya - Bhauriki - Bhauliki - Caupayata - Caiṭayata - Śaikayata - Kṣaijayata - candramas - Śubha - Gaṅgā - Vareṇya - Vasu - Ārathya - Vahyakā - Khalyakā - Lomakā - Suyāman - Udanya - Yajña.

dagukośalakarmāracchāgavṛṣād yuṭ ca (2.4.87)
Daguprabhṛtibhyo 'patye phiñ bhavati, yuṭ cāgamaḥ. Dāgavyāyaniḥ, Kauśalyāyaniḥ, Kārmāryāyaṇiḥ, Chāgyāyaniḥ, Vārṣyāyaṇiḥ.

dvyaco 'ṇaḥ (2.4.88)
aṇantād dvyaco 'patye phiñ bhavati. Hautrāyaṇiḥ, Yāskāyaniḥ. dvyaca iti kim? Aupagaviḥ. aṇa iti kim? Dākṣāyaṇaḥ.

tyadādibhyo vā (2.4.89)
tyad ity evamādibhyo 'patye phiñ vā bhavati. tyādāyaniḥ, yādāyaniḥ. tyādaḥ, yādaḥ.

agotrād ādaijādyacaḥ (2.4.90)
ādaica ādayo yasyācas tasmād agotrād apatye phiñ vā bhavati. Śālaguptāyaniḥ, Śālaguptiḥ. kāruvacanād api paratvād anena phiñ: nāpitāyaniḥ. agotrād iti kim? Aupagaviḥ. ādaijādyaca iti kim? Daivadattiḥ.

vākinādīnāṃ kuk ca (2.4.91)
Vākina ity evamādīnām apatye phiñ vā bhavati, kuk cāgamaḥ. Vākinakāyaniḥ, Vākiniḥ. Gāreṭakāyaniḥ, Gāreṭiḥ. Vākina - Gāreṭa - Kārkaṭya - Kāka - Laṅkā - Carmi - Varmi.

putrāntād vā (2.4.92)
putrāntād agotrād ādaijādyaco 'patye phiñ vā bhavati, phiñi ca kugāgamo vā. Gārgīputrakāyaṇiḥ, Gārgīputrāyaṇiḥ, Gārgīputriḥ.

phin bahulam (2.4.93)
agotrād apatye phin bahulaṃ bhavati. Glucukāyaniḥ, Glaucukiḥ. bahulam iti kim? Dākṣiḥ, Daivadattiḥ, Rājadattiḥ. agotrād ity eva: Aupagaviḥ.

manor jātau yat ṣuk ca (2.4.94)
Manuśabdāj jātāv abhidheyāyām apatye yad bhavati, ṣuk cāgamaḥ. manuṣyaḥ. jātāv iti kim? Mānavaḥ.

añ (2.4.95)
Manuśabdād apatye añ bhavati, ṣuk ca. mānuṣaḥ.

janapadanāmnaḥ kṣatriyād rājñi ca (2.4.96)
janapadasya yan nāma tannāmnaḥ kṣatriyād apatye rājani cāñ bhavati. Pāñcālaḥ, Aikṣvākaḥ. janapadanāmna iti kim? Dāśarathiḥ. kṣatriyād iti kim? Pañcālasya brāhmaṇasyāpatyaṃ Pāñcāliḥ.

gāndhāriśālveyāt (2.4.97)
ābhyām apatye rājani cāñ bhavati. Gāndhāraḥ, Śālveyaḥ. pratyekābhisaṃbandhād arthasya na yāthāsaṃkhyam. 

ādaijādyaco ñyaṅ (2.4.98)
janapadanāmnaḥ kṣatriyād ādaijādyaco 'patye rājani ca ñyaṅ bhavati. Āmbaṣṭhyaḥ.

itkośalājādāt (2.4.99)
idantāt Kośalād Ajādāc cāpatye rājani ca ñyaṅ bhavati. Āvantyaḥ; Kauśalyaḥ, Ājādyaḥ. taparaḥ kim? Kumārī nāma janapadas, tannāmnaḥ kṣatriyasyāpatyaṃ rājā vā Kaumāraḥ.

dvyajmagadhakaliṅgasūramasād aṇ (2.4.100)
etebhyo 'patye rājñi cāṇ bhavati. Āṅgaḥ, Vāṅgaḥ. Māgadhaḥ, Kāliṅgaḥ, Sauramasaḥ.

kurunādibhyo ṇyaḥ (2.4.101)
Kuror nakārādibhyaś ca śabdebhyo 'patye rājani ca ṇyo bhavati. Kauravyaḥ. Naiṣadhyaḥ.

pāṇḍor ḍyaṇ (2.4.102)
Pāṇḍor apatye rājani ca ḍyaṇ bhavati. Pāṇḍyaḥ. janapadanāmna ity eva: Pāṇḍavaḥ.

śālvāṃśapratyagrathakalakūṭāśmakād iñ (2.4.103)
Udumbarās Tilakhalā Madrakārā Yugandharāḥ
Bhuliṅgāḥ Śaradaṇḍāś ca Śālvāvayavasaṃjñitāḥ.
Śālvāvayavanāmnaḥ kṣatriyāt Pratyagrathādibhyaś cāpatye rājani ca iñ bhavati. Audumbariḥ, Tailakhaliḥ. Prātyagrathiḥ, Kālakūṭiḥ, Āśmakiḥ.

kambojādibhyo luk (2.4.104)
Kambojādibhyo 'patye rājani ca vihitasya lug bhavati. Kambojaḥ - Colaḥ - Keralaḥ - Śakaḥ.

striyāṃ kurukuntyavantibhyaḥ (2.4.105)
ebhyaḥ striyām apatye vihitasya lug bhavati. Kurūḥ, Kuntī, Avantī. striyām iti kim? Āvantyaḥ. janapadanāmna ity eva: Kauravyā.

ato 'prācyabhargādibhyaḥ (2.4.106)
akārasya striyām apatye vihitasya lug bhavati, na cet prācyebhyo Bhargādibhyaś ca vihito bhavati. Śūrasenī, Madrī. aprācyabhargādibhya iti kim? Āṅgī, Vāṅgī; Bhārgī, Kārūṣī. striyām ity eva: Mādraḥ. Bharga - Karūṣa - Kekaya - Kaśmīra - Śālva - Susthāla - Urasa - Kauravya.

yañañor bahuṣv astriyām (2.4.107)
yañañor bahuṣv apatyeṣv astriyāṃ vihitayor lug bhavati. Gargāḥ, Bidāḥ, Pañcālāḥ. bahuṣv iti kim? Gārgyaḥ, Baidaḥ. astriyām iti kim? Gārgyaḥ striyaḥ; Baidyaḥ. apatya ity eva: bāhyāḥ, autsāḥ. priyagārgyā iti naivāyaṃ bahuṣu yañ. priyagarga iti bahuṣv eva yañ. Gārgyasya kulaṃ Gārgyakulaṃ Gargakulam iti vā bhavati. Gārgyasya hi yat kulaṃ Gargāṇām api tat kulam ity abhedenocyate.

kuṇḍināḥ (2.4.108)
Kuṇḍinīśabdād bahutve yaño lug bhavati, akārāntatā ca nipātyate. bahuṣv ity eva: Kauṇḍinyaḥ. astriyām ity eva: Kauṇḍinyaḥ striyaḥ.

ñyādīnām (2.4.109)
ñyādīnāṃ bahuṣu vihitānāṃ lug bhavati. Āmbaṣṭhāḥ, Aṅgāḥ, Kuravaḥ. bahuṣv ity eva: Āmbaṣṭhyaḥ. astriyām ity eva: Āmbaṣṭhyāḥ striyaḥ. apatya ity eva: Aṅgasya ime, Āṅgāḥ.

yaskādibhyaḥ (2.4.110)
Yaska ity evamādibhyo bahuṣu vihitasya lug bhavati. Yaskāḥ. bahuṣv ity eva: Yāskaḥ. astriyām ity eva: Yāskyaḥ striyaḥ. apatya ity eva: Yāskāś chāttrāḥ. Yaska - Lahya - Druhya - Ayasthūṇa - Tṛṇakarṇa - Kalandana; etebhyaḥ Śivādipāṭhād aṇo luk - Sadāmatta - Kamvalahāra - Bahiryoga - Karnāṭaka - Piṇḍījaṅgha - Bakasaktha - Rakṣomukha - Jaṅghāratha - Utkāsa - Kaṭuka - Manthaka - Viṣapuṭa - Uparimekhala - Kroṣṭupāda - Śīrṣamāya - Padaka - Varṣaka; etebhyo 'ta iñaḥ - Puṣkarasad, Bāhvāditvād iñaḥ - Viśri - Kudri - Ajabasti; etebhyo gṛṣṭyādipāṭhāḍ ḍhañaḥ - Mitrayu, asmād aṇaḥ - Kharapa, asmān Naḍāditvāt phakaḥ - Bhaḍila - Bhaṇḍila - Bhaḍita - Bhaṇḍita; etebhyo 'śvādipāṭhāt phañaḥ.

atribhṛgukutsavasiṣṭhāṅgirogotamāt (2.4.111)
etebhyo bahuṣv apatyeṣūtpannasya lug bhavati. Atrayaḥ, Bhṛgavaḥ, Kutsāḥ, Vasiṣṭhāḥ, Aṅgirasaḥ, Gotamāḥ. bahuṣv ity eva: Ātreyaḥ, Bhārgavaḥ. astriyām ity eva: Ātreyyaḥ.

agastayaḥ (2.4.112)
Agastyasya bahuṣv apatyeṣu luk, Agastiśabdādeśaś ca nipātyate. Agastayaḥ. bahuṣv ity eva: Āgastyaḥ. astriyām ity eva: Āgastyaḥ striyaḥ.

bahvacaḥ prācyād iñaḥ (2.4.113)
bahvacaḥ prācyād gotrādibhūtād vihitasya iño lug bhavati. Pannāgārāḥ, Manthareṣaṇāḥ, Yudhiṣṭhirāḥ, Uddālakāḥ. bahvaca iti kim? Caiṅkayaḥ. prācyād iti kim? Hāstidāsayaḥ. bahuṣv  ity eva: Pānnāgāriḥ.

upakādibhyo vā (2.4.114)
Upaka ity evamādibhyo bahuṣv apatyeṣu vihitasya lug vā bhavati. Upakāḥ, Aupakāyanāḥ. Lamakāḥ, Lāmakāyanāḥ. Upaka - Lamaka - Bhraṣṭaka - Kapiṣṭhala - Vaḍāraka - Gaḍuka - Supiṣṭa - Piṣṭa - Mayūrakarṇa - Kharījaṅgha - Śalāthala - Patañjali - Kaṭheraṇi - Kuṣītaki - Kāśakṛtsna - Kadāmatta - Kalaśīkaṇṭha - Dāmakaṇṭha - Kṛṣṇājina - Kṛṣṇasundara - Karṇaka - Parṇaka - Jaṭilaka - Badhiraka - Jantuka - Anuloma - Anupada - Piñjalaka - Pratiloma - Pratāna - Anabhihita.

tikakitavādibhyaś cārthaikārthye (2.4.115)
cārthe yad aikārthyaṃ tatra Tikakitavādibhyo vihitasya bahuṣu lug bhavati. Taikāyanayaś ca Kaitavāyanayaś ca Tikakitavāḥ; Tikādibhyaḥ phiño luk - Vāṅkharayaś ca Bhāṇḍīrathayaś ca Vaṅkharabhaṇḍīrathāḥ; ata iñaḥ. evam - Prahṛtakanarakāḥ - Bakanakhaguḍapariṇaddhāḥ - Laṅkaṭaśāntamukhāḥ - Ubjakakubhāḥ; Ubjād ata iñaḥ, Kakubhāc Chivādyaṇaḥ - Urasalaṅkaṭāḥ; Urasāt Tikādibhyaḥ phiñaḥ - Agniveśaduśerakāḥ; Agniveśād Gargādiyañaḥ, Daśerakād ata iñaḥ - Upakalamakāḥ, Naḍādiphakaḥ - Bhraṣṭakakapiṣṭhalāḥ - Kṛṣṇājinakṛṣṇasundarāḥ, ata iñaḥ. Upakalamakādīnāṃ trayāṇāṃ pūrveṇa siddhe nityārthaḥ pāṭhaḥ.

na gopavanādibhyo 'ṣṭabhyaḥ (2.4.116)
aṣṭabhyo Gopavanādibhyo Bidādipāṭhād año vihitasya na lug bhavati. Gaupavanāḥ, Śaigravāḥ, Baindavāḥ. aṣṭabhya iti kim? Haritāḥ.

prāgjitīye 'ci (2.4.117)
bahuṣu yasya lug uktas tasya prāgjitīye 'jādau kartavye lug na bhavati. Atrīṇāṃ chāttrāḥ, Ātreyīyāḥ. Āgastyīyāḥ. prāgjitīya iti kim? Gargebhyo hitaḥ, Gargīyaḥ. acīti kim? Gargebhya āgataḥ, Gargarūpyaḥ. bahuṣv ity eva: Kambojasyāpatyaṃ Kambojas, tasya cchāttrāḥ Kāmbojāḥ.

gotrāl luk (2.4.118)
gotrād apatye vihitasya prāgjitīye 'jādau kartavye lug bhavati. Phāṇṭāhṛter apatyaṃ māṇavakaḥ Phāṇṭāhṛtas, tasya cchāttrāḥ Phāṇṭāhṛtāḥ. ṇasya luki sati iña (3.2.22) ity aṇ bhavati. prāgjitīya ity eva: Bhāgavittikāya hitaḥ, Bhāgavittikīyaḥ. acīty eva: Phāṇṭāhṛtarūpyaḥ.

phakphiñor vā (2.4.119)
phakphiñor gotrād apatye vihitayoḥ prāgjitīye 'jādau kartavye lug vā bhavati. Gārgīyaḥ, Gārgyāyaṇīyaḥ. Hautrīyaḥ, Hautrāyaṇīyaḥ. dvyaco 'ṇa (88) iti phiñ. kakāraḥ kim? phaño mā bhūt. Ātreyāyaṇasya cchāttrāḥ, Ātreyīyāḥ. Aśvādipāṭhāt phañ, tasya nityaṃ luk.

abrāhmaṇāt (2.4.120)
abrāhmaṇagotrād apatye vihitasya lug bhavati. Audumbariḥ pitā,  Audumbariḥ putraḥ. Śālvāṃśād iñ, tataḥ phako luk. Kārṇakhariḥ pitā, Kārṇakhariḥ putraḥ; Bhāṇḍījaṅghiḥ pitā, Bhāṇḍījaṅghiḥ putraḥ. ata iñ, tataḥ phako luk. pūrveṇa siddhe punarvacanāt prāgjitīye 'ci (117) iti nivṛttam.

pailādibhyaḥ (2.4.121)
Pailādibhyo gotrebhyo 'patye vihitasya lug bhavati. Pailaḥ pitā, Pailaḥ putraḥ. Śālaṅkiḥ pitā, Śālaṅkiḥ putraḥ. iñantānām aprācyārthaḥ pāṭhaḥ. Paila - Śālaṅki - Sātyaki - Sātyaṃkāmi - Audañci - Audamajji - Audavraji - Audameghi - Audaśuddhi - Daivasthāni - Paiṅgalodāyani - Rāṇi - Rāhakṣiti - Bhauliṅgi - Audgāhamāni - Aubjihāyani - janapadanāmnaḥ kṣatriyād aṇaḥ: Āṅgaḥ putraḥ.

prācyād iño 'taulvalibhyaḥ (2.4.122)
prācyagotrād iñantāt Taulvalyādivarjitād apatye vihitasya lug bhavati. Pānnāgāriḥ pitā, Pānnāgāriḥ putraḥ. Mānthareṣaṇiḥ pitā, Mānthareṣaṇiḥ putraḥ. prācyād iti kim? Dākṣiḥ pitā, Dākṣāyaṇaḥ putraḥ. iña iti kim? Rāghavaḥ pitā, Rāghaviḥ putraḥ. ataulvalibhya iti kim? Taulvaliḥ pitā, Taulvalāyanaḥ putraḥ. Taulvali - Dhāraṇi - Rāvaṇi - Rātakṣatri - Daivadatti - Daivati - Daivamati - Daivayajñi - Prādohani - Ānurāhati - Āsuri - Āhiṃsi - Āsibandhaki - Caiṅki - Pauṣpi - Pauṣkarasādi - Vairaki - Vaihari - Vailaki - Kāreṇupāli - Bharatagotrāc ca: Ārjuniḥ pitā, Ārjunāyanaḥ putraḥ. Bharatagotraṃ vaiśyagotram iti kecit: teṣām Auddālakiḥ pitā, Auddālakāyanaḥ putraḥ.

ñidārṣaṇyād aṇiñoḥ (2.4.123)
ñidantād ārṣāṇ ṇyāntāc ca gotrād apatye vihitayor aṇiñor lug bhavati. Taikāyaniḥ pitā, Taikāyaniḥ putraḥ. aṇo luk. Baidaḥ pitā, Baidaḥ putraḥ. iño luk. ārṣāt: Vaiśvāmitraḥ pitā, Vaiśvāmitraḥ putraḥ. ṇyāntāt: Kauravyaḥ pitā, Kauravyaḥ putraḥ. brāhmaṇasyedaṃ grahaṇam. Tikādiṣu tu Kauravyasya kṣatriyasya pāṭhāt Kauravyāyaṇiḥ. etebhya iti kim? Aupagavaḥ pitā, Aupagaviḥ putraḥ. aṇiñor iti kim? Dākṣer apatyaṃ Dākṣāyaṇaḥ. gotrād ity eva: dvaipyasyāpatyam, dvaipyiḥ. apatyam ity eva: Vāmarathyasya cchāttraḥ, Vāmarathaḥ; Śakalāditvād aṇ.

Cāndre vyākaraṇe dvitīyo 'dhyāyaḥ samāptaḥ.


tena raktaṃ rāgāt (3.1.1)
teneti tṛtīyāntād raktam ity etasmin narthe 'ṇ bhavati, yat tat tṛtīyāntaṃ rāgavāci cet tad bhavati. kaṣāyeṇa raktaṃ vastram, kāṣāyam. kauṅkumam. rāgād iti kim? Devadattena raktaṃ vastram. kathaṃ kāṣāyau gardabhasya karṇau, hāridrau kukkuṭasya pādāv iti? tadguṇādhyāropāt.

lākṣārocanāṭ ṭhak (3.1.2)
etābhyāṃ tena raktam ity etasmin narthe ṭhag bhavati. lākṣikam, raucanikam.

śakalakardamād vā(3.1.3)
śakalakardamābhyāṃ tena raktam ity etasmin narthe ṭhag vā bhavati. śākalikam, śākalam. kārdamikam, kārdamam.

nīlapītād ankanau (3.1.4)
nīlapītābhyāṃ tena raktam ity etasmin narthe ankanau bhavataḥ. nīlam, pītakam. guṇavacanena siddhe aṇapavādārthaṃ vacanam.

nakṣatrair induyuktaiḥ kālaḥ (3.1.5)
nakṣatrebhyas tṛtīyāntebhyas tair lakṣite kāle 'ṇ bhavati, tāni cen nakṣatrāṇi induyuktāni bhavanti. pauṣī rātriḥ. pauṣam ahaḥ. nakṣatrair iti kim? śukreṇa lakṣitā rātriḥ. induyuktair iti kim? kṛttikābhir lakṣito muhūrtaḥ. kāla iti kim? puṣyeṇa lakṣitārthasiddhiḥ. adya kṛttikā iti kṛttikāyukte śaśini kṛttikāśabdo vartate.
kṛttikāsu viśākhāsu maghāsu bharaṇīṣu ca iti nakṣatrair eva tatkālābhidhānam abhedopacārāt. śravaṇā rātrir iti śravaṇayukte candre śravaṇaśabdaḥ. śravaṇo 'trāstīty arśa-āditvād ac: śravaṇā rātriḥ. yadā tu śravaṇenenduyukteneti lakṣiteti vivakṣā tadā śrāvaṇī rātriḥ. aśvattha iti muhūrtaviśeṣaṣya saṃjñā. nakṣatraviśeṣe tu punar aśvatthena lakṣitā rātrir āśvatthī.

cārthāc chaḥ(3.1.6)
antarbhūtacārthān nakṣatravācinas tṛtīyāntāt tadupalakṣite kāle cho bhavati. rādhānurādhīyā rātriḥ. rādhānurādhīyam ahaḥ.

dṛṣṭaṃ sāma ḍid vā (3.1.7)
tṛtīyāntād dṛṣṛaṃ sāmety asmin narthe yathāvidhy aṇādayo bhavanti, ḍid vā. Vasiṣṭhena dṛṣṭaṃ sāma, Vāsiṣṭham. Bārhaspatyam, Āgneyam, Kāleyam. Auśanam, Auśanasam.

gotrād aṅkavat (3.1.8)
tṛtīyāntād gotrād dṛṣṭe sāmny aṅka iva vidhir bhavati. Gārgyeṇa dṛṣṭaṃ sāma, Gārgakam. vuñ bhavati.

vāmadevyam (3.1.9)
Vāmadevena dṛṣṭaṃ sāmety asmin narthe Vāmadevyam iti nipātyate.

parivṛto rathaḥ (3.1.10)
tṛtīyāntāt parivṛto ratha ity etasmin narthe 'ṇ bhavati. vastraiḥ parivṛto rathaḥ, vāstraḥ. cārmaṇaḥ. putraiḥ parivṛto ratha iti na bhavati rathasya tadabhāvāt, anyāpekṣatve ca pṛthagarthatvāt. ratha iti kim? vastreṇa parivṛtaḥ kāyaḥ. pāṇḍukambalīti matvarthīyena siddham. pāṇḍukambalo 'pi tarhi prāpnoti? iṣyata evānyapadārthe. dvīpinaś carma dvaipam, vyāghrasya vaiyāghram. tābhyāṃ parivṛto ratha iti dvaipo vaiyāghra ity aṇā siddham.

kaumārī prāthamye (3.1.11)
kaumārīti nipātyate puṃyogasya prāthamye. kaumārī bhāryā. kathaṃ kaumāro bhartā? kumāryāṃ bhavaḥ kumāryāḥ patir iti vā.

tatroddhṛtaṃ pātrebhyaḥ (3.1.12)
saptamyantāt pātravācina uddhṛtam ity etasmin narthe 'ṇ bhavati. śarāveṣūddhṛta odanaḥ, śārāvaḥ. māllikaḥ pātrebhya iti kim? pāṇāv uddhṛta odanaḥ.

sthaṇḍile śete vratī (3.1.13)
sthaṇḍilāt saptamyantāc cheta ity etasmin narthe 'ṇ bhavati, vratī cet sthāṇḍilo bhikṣuḥ. vratīti kim? sthaṇḍile śete śūdraḥ.

saṃskṛtaṃ bhakṣyam (3.1.14)
saptamyantāt saṃskṛtam ity etasmin narthe 'ṇ bhavati, bhakṣyaṃ cet. bhrāṣtrā modakāḥ. bhakṣyam iti kim? phalake saṃskṛtā mālāḥ.

śūlokhād yat (3.1.15)
śūlokhābhyāṃ saptamyantābhyāṃ saṃskṛtaṃ bhakṣyam ity asmin narthe yad bhavati. śūlyam, ukhyam. 

dadhnaṣ ṭhak (3.1.16)
dadhnaḥ saptamyantāt saṃskṛtam ity asmin narthe ṭhag bhavati. dādhikam, dādhikī. audaśvitam iti pūrveṇa siddham, audaśvitkam iti pareṇa.

kṣīrāḍ ḍhañ (3.1.17)
kṣīrāt saptamyantāt saṃskṛtam ity etasmin narthe ḍhañ bhavati, bhakṣyaṃ cet. kṣaireyam, kṣaireyī.

sāsya paurṇamāsī (3.1.18)
prathamāntād asyeti ṣaṣṭhyarthe 'ṇ bhavati, yat tat prathamāntaṃ paurṇamāsī cet sā bhavati. pauṣī paurṇamāsy asya saṃbandhinī, pauṣo māsaḥ. māghaḥ. paurṇamāsīti kim? pauṣī pañcamy asya māsasya. paurṇamāsī bhṛtakamāsasya sambandhinī na bhavati. pūrṇo mā asyām iti nirvacanād ata eva nipātanād aṇ. māsaśruteś ca na pañcarātrādau vidhiḥ.

āgrahāyaṇyaśvatthāṭ ṭhak (3.1.19)
āgrahāyaṇyaśvatthābhyāṃ prathamāntābhyāṃ ṭhag bhavaty asyeti ṣaṣṭhyarthe, yat prathamāntaṃ paurṇamāsī cet sā bhavati. āgrahāyaṇiko māsaḥ. āśvatthikaḥ. aśvatthā paurṇamāsīty abhedopacārāt.

phālgunīśravaṇākārttikīcaitrībhyo vā (3.1.20)
phālgunyādibhyaḥ prathamāntebhyo 'syeti ṣaṣṭhyarthe ṭhag bhavati vā, yat prathamāntaṃ paurṇamāsī cet sā bhavati. phālgunikaḥ, phālgunaḥ. śravaṇā paurṇamāsy asya: śrāvaṇikaḥ, śrāvaṇaḥ; śravaṇeti nipātanād aṇo luk. kārttikikaḥ, kārttikaḥ. caitrikaḥ, caitraḥ.

devatā (3.1.21)
devatāvācinaḥ prathamāntād asyeti ṣaṣṭhyarthe yathāvidhy aṇādayo bhavanti. Aindraṃ haviḥ. Ādityam, Bārhaspatyam, Kāleyam, Āgneyam. Aindro mantraḥ.

kasyet (3.1.22)
Kaśabdasya devatāvācino 'syeti ṣaṣṭhyarthe 'ṇi ikārādeśo bhavati. Ko devatāsya, Kāyaṃ haviḥ. Prājāpatyam ity arthaḥ.

śukrād ghan (3.1.23)
Śukrāt sāsya devatety asmin viṣaye ghan bhavati. Śukriyaṃ haviḥ. Śukriyo 'dhyāyaḥ.

paiṅgākṣīputrādibhyaś chaḥ (3.1.24)
Paiṅgākṣīputrādibhyaḥ sāsya devatety asmin viṣaye cho bhavati. Paiṅgākṣīputrīyam - Tārṇabindavīyam.

śatarudrād ghaś ca (3.1.25)
Śatarudrāt sāsya devatety asmin viṣaye gho bhavati, chaś ca. Śatarudriyam, Śatarudrīyam.

aponapādapāṃnapātos tṛ cātaḥ (3.1.26)
Aponapāt Apāṃnapāt ity etayoḥ sāsya devatety asmin viṣaye gho bhavati chaś ca, ācchabdasya ca tṛ ity ayam ādeśo bhavati. Aponaptriyam, Aponaptrīyam. Apāṃnaptriyam, Apāṃnaptrīyam.

mahendrād vā (3.1.27)
Mahendrāt sāsya devatety asmin viṣaye gho bhavati, chaś ca vā. Mahendriyam, Mahendrīyam, Māhendram.

somāṭ ṭyaṇ (3.1.28)
Somāt sāsya devatety asmin viṣaye ṭyaṇ bhavati. Saumyaṃ haviḥ, Saumyaṃ sūktam, Saumī ṛk.

vāyvṛtupitruṣaso yat (3.1.29)
Vāyvādibhyaḥ sāsya devatety asmin viṣaye yad bhavati. Vāyavyam, Ṛtavyam, Pitryam, Uṣasyam.

dyāvāpṛthivīśunāsīramarutvadagnīṣomavāstoṣpatigṛhamedhāc chaś ca (3.1.30)
Dyāvāpṛthivyādibhyaḥ sāsya devatety asmin viṣaye cho bhavati, yac ca. Dyāvapṛthivīyam, Dyāvāpṛthivyam. Śunāsīrīyam, Śunāsīryam. Marutvatīyam, Marutvatyam. Agnīṣomīyam, Agnīṣomyam. Vāstoṣpatīyam, Vāstoṣpatyam. Gṛhamedhīyam, Gṛhamedhyam.

kālebhyo bhavavat (3.1.31)
kālavācibhyo bhave yathāṇādayas tathā sāsya devatety asmin viṣaye bhavanti. māse bhavam, māsikam. sāṃvatsarikam. haimantikam, haimanam. prāvṛṣeṇyam. Māso devatāsya, Māsikam. Sāṃvatsarikam. Haimanam, Haimantikam. Prāvṛṣeṇyam.

mahārājaproṣṭhapadāṭ ṭhañ (3.1.32)
mahārājaproṣṭhapadābhyāṃ sāsya devatety asmin viṣaye ṭhañ bhavati. māhārājikam, māhārājikī. Prauṣṭhapadikam, Prauṣṭhapadikī.

ādeś chandasaḥ pragāthe (3.1.33)
chandasaḥ prathamāntād ādibhūtād asyeti ṣaṣṭhyarthe pragāthe 'bhidheye 'ṇ bhavati. anuṣṭub ādir asya pragāthasya, ānuṣṭubhaḥ. pāṅktaḥ, jāgataḥ. āder iti kim? madhyān mā bhūt. pragātha iti kim? anuvāke mā bhūt. chandasa iti kim? padān mā bhūt.

yoddhṛprayojanāt saṃgrāme (3.1.34)
yoddhṛbhyaḥ prathamāntebhyaḥ prayojanebhyaś ca ṣaṣṭhyarthe saṃgrāme'bhidheye yathāvihitam aṇādayo bhavanti. saṃśaptakā yoddhāro 'sya saṃgrāmasya, sāṃśaptakaḥ. daivāsuraḥ. Subhadrā prayojanam asya saṃgrāmasya, Saubhadraḥ. yoddhṛprayojanād iti kim? māso 'sya saṃgrāmasya. saṃgrāma iti kim? Subhadrā prayojanam asya vairasya.

praharaṇād asyāṃ krīḍāyāṃ ṇaḥ (3.1.35)
praharaṇāt prathamāntād asyāṃ krīḍāyām ity asmin narthe ṇo bhavati. daṇḍaḥ praharaṇam asyāṃ krīḍāyām, dāṇḍā. mauṣṭā. praharaṇād iti kim? mālā bhūṣaṇam asyāṃ krīḍāyām. krīḍāyām iti kim? asiḥ praharaṇam asyāṃ senāyām.

bhāvaghaño ñaḥ (3.1.36)
bhāve yo ghañ tadantāt prathamāntād asyām iti saptamyarthe ño bhavati. śyenapāto 'syāṃ vartate,  śyainaṃpātā. tailaṃpātā. bhāva iti kim? prāsādo 'syāṃ nagaryām. ghaña iti kim? śyenapatanam asyāṃ vartate.

tad adhīte tad veda (3.1.37)
dvitīyāntāt tad adhīte tad vedety anayor arthayor yathāvihitam aṇādayo bhavanti. chando 'dhīte veda vā, chāndasaḥ. vaiyākaraṇaḥ. dvis tadgrahaṇaṃ pṛthagvidhānārtham, vedanasya cādhyayanaviṣaye darśanārtham, prasiddhyupasaṃgrahārthaṃ ca.

kratūkthādibhyaṣ ṭhak (3.1.38)
kratubhya ukthādibhyaś ca dvitīyāntebhyo 'dhīte vedety anayor arthayoṣ ṭhag bhavati. agniṣṭomam adhīte veda vā, āgniṣṭomikaḥ. vājapeyikaḥ. ukthāni sāmāni, yāni yajñāyajñīyāt parato 'nugīyante. tallakṣaṇam api tādarthyād uktham, aukthikyam iti yasya rūḍhiḥ. ukthāny adhīte veda vā, aukthikaḥ. aukthikyam adhīte, ukthāni sāmāny adhīta iti na bhavati, dvis tadgrahaṇasya prasiddhyupasaṃgrahārthatvāt. evaṃ yājñikyam adhīta iti. uktha - lokāyata - nyāya - nyāsa - punarukta - yajña - carcā - krametara - ślakṣṇa - saṃhitā - padakrama - saṃghāṭa - vṛtti - saṃgraha - gaḥa - āyurveda - dvipadā - jyotiṣa - anupada - anukalpa - lakṣaṇakalpasūtrāntād akalpādeḥ: āśvalakṣaṇikaḥ, mātṛkalpikaḥ, vārttikasūtrikaḥ; akalpāder iti kim? kālpasūtraḥ - vidyā cānaṅgakṣatradharmatripūrvā: vāyasavidyikaḥ; anaṅgakṣatradharmatripūrveti kim? āṅgavidyaḥ, kṣātravidyaḥ, dhārmavidyaḥ, traividyaḥ - ākhyānākhyāyiketihāsapurāṇebhyaś ca: Yāvakrītikaḥ, Vāsavadattikaḥ, aitihāsikaḥ, paurāṇikaḥ - sarvasāder luk: sarvavedaḥ, sarvatantraḥ, savārttikaḥ, sasaṃgrahaḥ - anusū: ānusukaḥ - lakṣya: lākṣyikaḥ - lakṣaṇa: lākṣaṇikaḥ - vasanta - varṣā - śarad - hemanta - śiśira - prathama - carama - guṇa - anuguṇa - ātharvaṇa: ātharvaṇikaḥ; pāṭhasāmarthyāt proktād api na luk. vasantādisahacariteṣu grantheṣu vasantādiśabdāḥ, adhyayanasaṃbandhato draṣṭavyāḥ. padottarapadika iti ṭhanā siddham.

śataṣaṣṭeḥ pathaḥ ṣṭhan (3.1.39)
śataṣaṣṭibhyāṃ parāt pathas tad adhīte tad vedety anayor arthayoḥ ṣṭhan bhavati. śatapathikaḥ, śatapathikī. ṣaṣṭhipathikaḥ, ṣaṣṭipathikī.

kramādibhyo vun (3.1.40)
kramādibhyas tayor evārthayor vun bhavati. kramakaḥ, padakaḥ. krama - pada - śikṣā - mīmāṃsā - sāman. katham anubrāhmaṇīti? ininā siddham.

proktāl luk (3.1.40)
proktārthe ye 'ṇādayas tadantād adhyetṛveditror utpannasya lug bhavati. Pāṇininā proktaṃ Pāṇinīyam, tad adhīte veda vā Pāṇinīyaḥ. Pāṇinīyā strī.

sūtrāt saṃkhyākāt (3.1.42)
saṃkhyāyā yaḥ ko vihitas tadantāt sūtravācina utpannasya lug bhavati. aṣṭakaṃ Pāṇinīyaṃ sūtram, tad adhīyate vidanti vā: aṣṭakāḥ, Pāṇinīyāḥ. trikāḥ, Kāśakṛtsnāḥ. saṃkhyeti kim? mādhyamakāḥ, Kālāpakāḥ. kād iti kim? catuṣṭayam adhīte veda vā, cātuṣṭayaḥ.

tasya samūhaḥ (3.1.43)
ṣaṣṭhyantāt samūhe yathāvihitam aṇādayo bhavanti. cāṣāṇāṃ samūhaḥ, cāṣam. kākam, vānaspatyam, straiṇam, pauṃsnam.

bhikṣādibhyo 'ṇ (3.1.44)
bhikṣādibhyaḥ ṣaṣṭhyantebhyaḥ samūhe 'rthe 'ṇ bhavati. bhaikṣam, kṣaitram. bhikṣā - kṣetra - karīṣa - aṅgāra - sahasra - yuvati; pāṭhasāmarthyān na puṃvadbhāvaḥ: yauvatam - paddhati - dakṣiṇā - khaṇḍika - halabandha - yugavaratrā - vaḍavā - bhikṣuka - śuka - ulūka - śvan - ahan - Kṣudrakamālavāt senāsaṃjñāyām: Kṣaudrakamālavī senā. anyatra vuñ bhavati, tadantavidher anyatra jñāpakāt.

gotrokṣoṣṭrorabhrarājarājaputravatsājavṛddhād vuñ (3.1.45)
apatye yo vihitas tadantād ukṣādibhyaś ca samūhe vuñ bhavati. Aupagavakam, Gārgyāyaṇakam, rājanyakam, mānuṣyakam. aukṣakam, auṣṭrakam, aurabhrakam, rājakam, rājaputrakam, vātsakam, ājakam, vārddhakam.

kedārād yañ ca (3.1.46)
kedārāt samuhe yañ bhavati, vuñ ca. kaidāryam, kaidārakam.

kavacinaś ca ṭhak (3.1.47)
kavacinaḥ kedārāc ca samūhe ṭhag bhavati. kāvacikam, kaidārikam.

hastyacittāt (3.1.48)
hastino 'cittebhyaś ca samūhe ṭhag bhavati. hāstikam. āpūpikam, śāṣkulikam.

dhenor anañaḥ (3.1.49)
dhenor anañpūrvāyāḥ samūhe ṭhag bhavati. dhainukam. anaña iti kim? ādhenavam. asmāc ca pratiṣedhāt sāmūhikeṣu tadantavidhir jñāpyate: vānahastikam, gaudhenukam, brāhmaṇarājanyakam, Kṣaudrakamālavakam.

gaṇikābrāhmaṇamāṇavavāḍavād yañ (3.1.50)
etebhyaḥ samūhe yañ bhavati. gāṇikyam, brāhmaṇyam, māṇavyam, vāḍavyam.

keśād vā (3.1.51)
keśāt samūhe yañ vā bhavati. kaiśyam, kaiśikam.

aśvāc chaḥ (3.1.52)
aśvāt samūhe cho vā bhavati. aśvīyam, āśvam.

pārśvapauruṣeye (3.1.53)
etau śabdau samūhe nipātyete. parśūnāṃ samūhaḥ, pārśvam. puruṣāṇāṃ samūhaḥ, pauruṣeyam.

pṛṣṭhyāhīnau kratau (3.1.54)
pṛṣṭhya ahīna ity etau kratāv abhidheye nipātyete. pṛṣṭhānāṃ samūhaḥ, pṛṣṭhyaḥ. ahnāṃ samūhaḥ, ahīnaḥ. kratāv iti kim? āhnam. bhikṣādiṣu darśanād aṇ.

vātād ūlaḥ (3.1.55)
vātāt samūhe ūlo bhavati. vātūlaḥ.

pāśādibhyo yaḥ (3.1.56)
pāśādibhyaḥ samūhe yo bhavati. pāśyā, tṛṇyā. svabhāvataḥ strīliṅgāḥ. pāśa - tṛṇa - dhūma - vāta - aṅgāra - pota - gala - piṭaka - śakaṭa - hala - naḍa - vana - khala - go - ratha. rathakaṭyeti kaṭyāśabdaḥ samūhe niyataviṣayaḥ.

khalādibhya iniḥ (3.1.57)
khalādibhyaḥ samūhe inir bhavati. khalinī - ūkinī.

gotrā (3.1.58)
gotreti gavāṃ samūhe nipātyate.

grāmajanagajavandhusahāyāt tal (3.1.59)
etebhyaḥ samūhe tal bhavati. grāmatā, janatā, gajatā, bandhutā, sahāyatā. svabhāvataḥ strīliṅgāḥ.

pitṛvyamātāmahapitāmahāḥ (3.1.60)
ete śabdā nipātyante. pitur bhrātā, pitṛvyaḥ. mātulopādhyāyād vā (2.3.50) iti mātulaḥ. mātuḥ pitā, mātāmahaḥ. pituḥ pitā, pitāmahaḥ. gaurāditvān mātāmahī, pitāmahī. avisoḍham, avidūsam, avimarīsam iti soḍhādīni śabdāntarāṇy avikṣīraviṣayāṇi. tathā tilapiñjaḥ, tilapeja iti. tilapiñjatilapejaśabdau niṣphalārthau tilaviṣayau.

viṣaye deśe (3.1.61)
ṣaṣṭhyantād viṣaye deśasvarūpe yathāvidhy aṇādayo bhavanti. Śibīnāṃ viṣayo deśaḥ, Śaibaḥ. Autsuṣṭaḥ. deśa iti kim? Devadattasya viṣayo 'nuvākaḥ; cakṣuṣo viṣayo rūpam.

rājanyādibhyo vuñ (3.1.62)
rājanyādibhyaḥ ṣaṣṭhyantebhyo viṣaye vuñ bhavati. rājanyakaḥ, śailūśakaḥ. rājanya - śailūṣa - Śālaṅkāyana - daivayātava - Jālandharāyaṇa - Vasāti - Bailvata - Udumbara - Vaikarṇi - Ārjunāyana - Saṃpriya - Dākṣi - Ūrṇanābha. ākṛtigaṇatvān Mālavakaḥ, Traigartakaḥ, Vairāṭakaḥ.

bhaurikyaiṣukāryādibhyo vidhalbhaktalau (3.1.63)
Bhaurikyādibhya Aiṣukāryādibhyaś ca ṣaṣṭhyantebhyo viṣaye deśe vidhalbhaktalau bhavataḥ. Bhaurikividhaḥ, Bhaulikividhaḥ. Aiṣukāribhaktaḥ, Sārasyāyanabhaktaḥ. Bhauriki - Bhauliki - Caupayata - Caiṭayata - Caikayata - Saikayata - Kāṇeya: Bhaurikyādiḥ. Aiṣukāri - Sārasyāyana - Cāndrāyaṇa - Dākṣāyaṇa - Khāḍāyana - Sauvīra - Dāsamitra - Dāsamitrāyaṇa - Saubhadrāyaṇa - Śāyaṇḍa - Vaiśvamāṇava - Vaiśvadeva.

nivāse tannāmni (3.1.64)
ṣaṣṭhyantān nivāse deśe tannāmni yathāvidhy aṇādayo bhavanti. Śibīnāṃ nivāso deśaḥ, Śaibaḥ. Autsuṣṭaḥ.

adūrabhave (3.1.65)
ṣaṣṭhyantād adūrabhave deśe tannāmni yathāvidhy aṇādayo bhavanti. Vidiśāyā adūrabhavo deśaḥ, Vaidiśaḥ. Vraihimataḥ.

tena nirvṛtte (3.1.66)
tṛtīyāntān nirvṛtte deśe tannāmni yathāvidhy aṇādayo bhavanti. Kuśāmbena nirvṛttā, Kauśāmbī nagarī. sahasreṇa nirvṛttā, Sāhasrī parikhā. hetau kartari karaṇe vā yathāyogaṃ tṛtīyā.

tad ihāsti ca (3.1.67)
tad iti prathamāntād iheti saptamyarthe deśe tannāmni yathāvidhy aṇādayo bhavanti, yat tat prathamāntam asti ced bhavati. udumbarā asmin deśe santi, Audumbaraḥ. Bālbajaḥ. cakāro nivāsādyarthatrayasaṃnidhāpanārthaḥ. ataḥ paraṃ caturṣv artheṣu vidhiḥ. Āraḍavam, Aikkaṭavatam, Dairghavaratraḥ kūpaḥ, Dāttaḥ, Sāṃkalaḥ, Dāttāmitrī, Vaidhūmāgnī, Kākandī, Sauvāstavaḥ, Rauṇaḥ, Kārṇacchidraka ity aṇā siddham. svare viśeṣaṃ vakṣyāmaḥ.

vuñchaṇkaṭhajilaseniraḍhañṇyayaphakphiñiññyakakṭhakchakīyaḍmatupḍvalacaḥ (3.1.68)
vuñādayaḥ ṣaṣṭhyādyantebhyaś caturṣv artheṣu deśe tannāmni yathāyogaṃ bhavanti. Ārīhaṇakaḥ, Draughaṇakaḥ. Kārśāśvīyaḥ, Āriṣṭīyaḥ. Ṛśyakaḥ, Nyagrodhakaḥ. Kumudikaḥ, Śarkarikaḥ. Kāśilaḥ, Vāśilaḥ. Tṛṇasā, Naḍasā. Prekṣī, Rilakī. Aśmaraḥ, Yūtharaḥ. Sākheyaḥ, Sākhidatteyaḥ. Sāṃkāśyaḥ, Kāmpīlyaḥ. Balyā, Kulyā. Pākṣāyaṇaḥ, Tauṣāyaṇaḥ. Kārṇāyaniḥ, Vāsiṣṭhāyaniḥ. Sautaṃgamiḥ, Maunicittiḥ. Prāgadyam, Māgadyam. Vārāhakam, Śairīṣakam. Kaumudikam, Gaumaṭhikam. Utkarīyam, Śapharīyam. Naḍakīyam, Plavakīyam. Kumudvān, Vetasvān; Mahiṣmān, Mahiṣmati bhavā Māhiṣmatī. Naḍvalaḥ, Śādvalaḥ. Śikhāvalam iti matvarthīyāntaṃ deśanāma. deśanāmno yathādarśanam avasthānād anarthako 'tra gaṇapāṭhaḥ. Pañcālā iti janapadasyāpi nāma. aṇantaṃ tu janapadanāma na bhavatīti nāto 'ṇ bhavati. kiṃcid aṇantam api dṛśyate, Vaidiśo janapadaḥ, Audumbara iti. Varaṇā iti nagarasyāpi nāma, Godāv iti grāmasyāpi. tathā hi Kaṭukabadarī grāmaḥ, Śirīṣā grāma ityādi dṛśyate. Śarkarety api deśanāma, Śārkaram ity aṇā siddham, Śārkarikam iti ṭhakā, Śarkarakam iti kena, Śarkarīyam iti chena. Udumbarāvatī, Ikṣumatīti matvantaṃ nadīnāma. Bhāgīrathī, Bhaimarathī, Sauvāstavīty aṇantam api dṛśyate. Madhumān, Sthāṇumān ityādīny api matvantāni deśanāmāni. Mādhava ityādīni tu na deśanāmānīti nāto 'ṇ bhaviṣyati.

tṛtīyasya prathamaḥ pādaḥ samāptaḥ.


śeṣe (3.2.1)
uktād anyasmin narthe yathāvihitam aṇādayo bhavanti. cakṣuṣā gṛhyate rūpam, cākṣuṣam. śrāvaṇaḥ śabdaḥ. rāsano rasaḥ. spārśanaḥ sparśaḥ. caturdaśyāṃ dṛśyate rakṣaḥ, cāturdaśam. dṛṣadi piṣṭāḥ saktavaḥ, dārṣadāḥ. udūkhaleṣu kṣuṇṇā yavāḥ, audūkhalāḥ. aśvair uhyate, āśvo rathaḥ. caturbhir uhyate, cāturaṃ śakaṭam.

rāṣṭrād ghaḥ (3.2.2)
rāṣṭrād cheṣe gho bhavati. rāṣṭriyaḥ.

pārāvārāvārapārāt khaḥ (3.2.3)
pārād avārāt pārāvārād avārapārāc ca śeṣe kho bhavati. pārīṇaḥ, avārīṇaḥ, pārāvārīṇaḥ, avārapārīṇaḥ.

grāmād yakhañau (3.2.4)
grāmāc cheṣe yakhañau bhavataḥ. grāmyaḥ, grāmīṇaḥ.

kattryādibhyaś ca ḍhakañ (3.2.5)
kattryādibhyo grāmāc ca śeṣe ḍhakañ bhavati. kāttreyakaḥ, Aumbheyakaḥ; grāmeyakaḥ. kattri - Umbhi - Puṣkara - Puṣkala - Modana - Kuṇḍinā - Nagarī - Māhiṣmatī - Varmatī - Kuḍyāyā yalopaś ca: Kauḍeyakaḥ. kauleyaka iti kulād apatye ḍhakañ. kaukṣeyako graiveyaka iti bhave ḍhañ, svārthe kan. śuni khaḍge bhūṣaṇe ca rūḍhir eṣām.

nadyādibhyo ḍhak (3.2.6)
nadyādibhyaḥ śeṣe ḍhag bhavati. nādeyam, Māheyam. nadī - Mahī - Vārāṇasī - Śrāvastī - Kauśāmbī - Vanakauśāmbī - Kāśapharī - Pūrvanagarī; kecit pur vana girīti paṭhanti, teṣāṃ paureyam, vāneyam, gaireyam - Pāvā - Vāmā - Śālvā - Setakī - vaḍavāyā vṛṣe.

dakṣiṇāpaścātpurasas tyak (3.2.7)
dakṣiṇādibhyaḥ śeṣe tyag bhavati. dākṣiṇātyaḥ, pāścāttyaḥ, paurastyaḥ.

bahlyurdipardikāpiśībhyaḥ ṣphak (3.2.8)
ebhyaḥ śeṣe ṣphag bhavati. Bāhlāyanaḥ, Aurdāyanaḥ, Pārdāyanaḥ, Kāpiśāyanī drākṣā.

raṅkoḥ prāṇini vā (3.2.9)
Raṅkoḥ prāṇiny abhidheye ṣphag vā bhavati. Rāṅkavāyano gauḥ, Rāṅkavaḥ. prāṇinīti kim? Rāṅkavaḥ kambalaḥ. manuṣye tu Kacchādipāṭhād vuñ: Rāṅkavo manuṣyaḥ.

dyuprāgapāgudakpratīco yat (3.2.10)
ebhyaḥ śeṣe yad bhavati. bhivyaḥ, prācyaḥ, apācyaḥ, udīccyaḥ, pratīcyaḥ. kālavācino 'saṃkhyāt paratvāṭ ṭyur bhavati: prāktanam.

kanthāyāṣ ṭhak (3.2.11)
Kanthāyāḥ śeṣe ṭhag bhavati. Kānthikaḥ.

varṇau vuk (3.2.12)
Varṇur nāma nadas, tasyādūrabhavo janapado 'pi Varṇus, tatra yā Kanthā tataḥ śeṣe vug bhavati. Kānthakaḥ.

kvāmehatratasas tyap (3.2.13)
kva amā iha ity etebhyas tratasantāc ca śeṣe tyap bhavati. kvatyaḥ, amātyaḥ, ihatyaḥ; tatratyaḥ, tatastyaḥ. nityam iti nipātanāt siddham.

niso gate (3.2.14)
niso gate tyap bhavati. nirgato varṇāśramebhyaḥ, niṣṭyaś caṇḍālādiḥ.

aiṣamohyaḥśvaso vā (3.2.15)
ebhyaḥ śeṣe tyap vā bhavati. aiṣamastyaḥ, aiṣamastanaḥ. hyastyaḥ, hyastanaḥ. śvastyaḥ, śvastanaḥ.

dūretyauttarāhau (3.2.16)
śeṣe dūrād etya, uttarād āhañ nipātyate. dūretyaḥ, auttarāhaḥ.

ṇo 'raṇyāt (3.2.17)
araṇyāc cheṣe ṇo bhavati. āraṇyāḥ sumanasaḥ.

rūpyāntāñ ñaḥ (3.2.18)
rūpyāntāc cheṣe ño bhavati. Kārkarūpyaḥ, Śaivarūpyaḥ. Kāśyatīram ity aṇā siddham.

digāder anāmny amadrāt (3.2.19)
dikpūrvād amadrād asaṃjñāyāṃ śeṣe ño bhavati. paurvaśālaḥ, dākṣiṇaśālaḥ. anāmnīti kim? Pūrvaiṣukāmaśamaḥ. prācāṃ grāmāṇām (6.1.25) ity uttarapadasyādaic. amadrād iti kim? Paurvamadraḥ, Paurvamadrī.

bāhīkādibhyo 'ṇ (3.2.20)
Bāhīkādibhyaḥ śeṣe aṇ eva bhavati. Bāhīkaḥ, Bāhīkī; chāpavādaḥ - Pāṭaccaraḥ, Gaumataḥ; vuño 'pavādaḥ - Goṣṭhī, Naikatī; Bāhīkagrāmau, tābhyāṃ ṭhaññikayor apavādaḥ. udīcyagrāmād bahvaco 'ntodāttāt prasthottarapadāt kakāropāntād anyataś ca Paladyādibhyo Bāhīkādivarjitebhyaḥ pūrvaka evāṇ.

śakalādibhyo gotrāt (3.2.21)
Śakalādibhyo gotre yo vihitas taddantāc cheṣe aṇ bhavati. chāpavādaḥ. Śākalyasya cchāttrāḥ, Śākalāḥ. Kāṇvāḥ, Gaukakṣāḥ. gotrād iti kim? Kaṇvād āgataḥ Kāṇvaḥ, tasya cchāttrāḥ Kāṇvīyāḥ.

iñaḥ (3.2.33)
iñantād gotrāc cheṣe 'ṇ bhavati. Dākṣeś chāttrāḥ, Dākṣāḥ. gotrād ity eva: Sutaṃgamena nirvṛttaḥ Sautaṃgamiḥ, tatra bhavaḥ Sautaṃgamīyaḥ.

na dvyacaḥ prācyāt (3.2.23)
dvyaca iñantāt prācyād gotrāc cheṣe 'ṇ na bhavati. Caiṅkīyāḥ, Pauṣpīyāḥ. dvyaca iti kim? Pānnāgārāḥ. prācyād iti kim? Dākṣāḥ.

ādaijādyacaś chaḥ (3.2.24)
ādaica ādayo yeṣām acāṃ te yasya tataḥ śeṣe cho bhavati. śālīyaḥ, Aitikāyanīyaḥ, Aupagavīyaḥ. ādigrahaṇaṃ kim? Sabhāsaṃnayane bhavaḥ, Sābhāsaṃnayanaḥ. ajgrahaṇaṃ kim? halāder api yathā syāt.

eṅādyacaḥ prāgdeśāt (3.2.25)
eṅ ādayo yeṣām acāṃ te yasya tataḥ prāgdeśāc cheṣe cho bhavati. Eṇīpacanīyaḥ, Gonardīyaḥ. prāg iti kim? Devadatto nāma Bāhīkagrāmas, tatra bhavo Daivadattaḥ. deśād iti kim? gaumayāḥ kṛmayaḥ.

nṛnāmno vā (3.2.26)
manuṣyanāmna eṅādyacaḥ śeṣe cho bhavati vā. Devadattīyāḥ, Daivadattāḥ.

gotrāntāt tadvad ajihvākātyaharitakātyāt (3.2.27)
gotraṃ yat tadantāj Jihvākātyaharitakātyavarjitād gotrād iva cho bhavati na bhavati vā. Kambalacārāyaṇīyāḥ. Piṅgalakāṇvyasya cchāttrāḥ Paiṅgalakāṇvāḥ. Paiṅgaladākṣāḥ. ajihvākātyaharitakātyād iti kim? Jaihvākātāḥ, Hāritakātāḥ.

tyadādibhyaḥ (3.2.28)
tyadādibhyaḥ śeṣe cho bhavati. tyadītyaḥ, tadīyaḥ, yadīyaḥ.

bhavato daś ca (3.2.29)
bhavatas tyadāditvād eva chaḥ siddhaḥ, antādeśas tu dakāro vidhīyate. bhavadīyaḥ. śatrantasya tu bhavata idam bhāvatam.

ṭhañ (3.2.30)
bhavataḥ śeṣe ṭhañ bhavati. bhāvatkam.

or deśāt (3.2.31)
uvarṇāntād deśavācinaḥ śeṣe ṭhañ bhavati. Śābarajambukaḥ, Naiṣāhakarṣukaḥ. deśād iti kim? Paṭoś chāttrāḥ, Pāṭavāḥ.

prācyāc che (3.2.32)
uvarṇāntāt prācyadeśāc chaviṣaya eva ṭhañ bhavati. Nāpitavāstukaḥ. cha iti kim? Māllavāstavaḥ.

kāśyādibhyo ñikaś ca (3.2.33)
Kāśyādibhyaḥ śeṣe ñiko bhavati, ṭhañ ca. Kāśikā, Kāśikī. Kācikā, Kācikī. Baidikā, Baidikī. deśād ity eva: Kāśīyāś chāttrāḥ. prācyād ity eva: Daivadattaḥ. cha ity anuvartamānam api paṭhiteṣv akiṃcitkaram. Kāśi - Kāci - Bedi - Sāṃyāti - Saṃvāha - Acyuta - Modamāna - Śakulāda - Hastikarṣū - Kulanāman - Hiraṇya - Karaṇa - Govāsana - Gopavana - Bhāraṅgi - Sāraṅgi - Arindama - Sadhamitra - Sādhumitra - Sarvamitra - Devadatta - Dāsamitra - Dāsagrāma - Śauvāvatāna - Yuvarāja - Uparāja - Sindhumitra - Devarāja - āpadādipūrvāt kālāntāt: āpatkālikā āpatkālikī, aurdhvakālikā aurdhvakālikī, aupakālikā aupakālikī.

bāhīkagrāmāt (3.2.34)
Bāhīkagrāmavācinaś chaviṣaye ñiko bhavati, ṭhañ ca. Śākalikā, Śākalikī. Mānthavikā, Mānthavikī. cha ity eva: Maḍanagare bhavaḥ, Māḍanagaraḥ. Devadattāt tu pūrvasūtre prācyānuvṛttisāmarthyād anenāpi na bhavati.

vośīnareṣu (3.2.35)
Uśīnareṣu yo grāmas tataś chaviṣaye ñiko vā bhavati, ṭhañ ca. Āṅkajālikā, Āṅkajālikī, Āṅkajālīyā.

prasthavahapurāntayopāntadhanvārthād vuñ (3.2.36)
prasthādyantād yakāropāntād dhanvārthavācinaś ca chaviṣaye vuñ bhavati. Mālāprasthakaḥ, Pailuvahakaḥ, Nāndīpurakaḥ. ropāntād (37) iti siddhe 'prācyārthaṃ purāntagrahaṇam. yopāntāt: Sāṃkāśyakaḥ, Kāmpilyakaḥ. dhanvārthāt: Pāredhanvakaḥ, Airāvatakaḥ. cha ity eva: Śaivapuraḥ.

ropāntetaḥ prācyāt (3.2.37)
rephopāntād ikārāntāc ca prācyād deśāc chaviṣaye vuñ bhavati. Pāṭaliputrakaḥ, Aikacakrakaḥ. Kākandakaḥ, Mākandakaḥ. prācyād iti kim? Dāntāmitrīyaḥ. cha ity eva: Dāśapuraḥ.

janapadebhyaḥ (3.2.38)
janapadavācibhyaś chaviṣaye vuñ bhavati. Ābhisārakaḥ, Ādarśakaḥ. vyaktibhedeṣu bahuvacanād apavādaviṣaye 'pi bhavati: Ābhisāragartakaḥ.

bahutvaviṣayebhyaḥ (3.2.39)
bahutvaviṣayebhyo janapadebhyaḥ śeṣe vuñ bhavati. Aṅgeṣu bhavaḥ, Āṅgakaḥ. Vāṅgakaḥ. vyaktibhedeṣu bahuvacanād apavādaviṣaye 'pi bhavati: Traigartakaḥ. viṣayagrahaṇaṃ kim? Vartanīṣu bhavo, Vārtanaḥ. atra hi deśabhedād bahutvam.

kacchāgnivaktravartāntāt (3.2.40)
kacchādyantād deśavācinaḥ śeṣe vuñ bhavati. Bhārukacchakaḥ, Kālāgnakaḥ, Saindhuvaktrakaḥ, Cākravartakaḥ. 

dhūmādibhyaḥ (3.2.41)
Dhūmādibhyo deśavācibhvaḥ śeṣe vuñ bhavati. Dhaumakaḥ, Ṣāḍāṇḍakaḥ. Dhūma - Ṣaḍāṇḍa - Śaśādana - Arjunāva - Dāṇḍāyanasthalī - Māhakasthalī - Rājagṛha - Rājasthalī - Satrāsāha - Yavāsāha - Bhakṣālī - Mitrakula - Añjīkula - Madrakula - Dvyāhāva - Tryāhāva - Saṃstīya - Saṃsphīya - Barbara - Garta - videha - ānarta - pātheya; videhānartapātheyānāṃ pūrveṇa siddhatvād adeśārthaṃ vacanam - Māṭhara - ghoṣa - Śaṣpa - Vallī - Ārājñī - Dhārtarājñī - Avayāt tīrthe - Kulāt Sauvīreṣu - samudrān nāvi manuṣye ca - Kukṣi - dvīpa - antarīpa - Aruṇa - Ujjayanī - Dakṣiṇāpatha - Sāketa.

nagarāt kutsāprāvīṇyayoḥ (3.2.42)
nagarāc cheṣe kutsane prāvīṇye ca gamyamāne vuñ bhavati. caurā hi nāgarakā bhavanti. pravīṇā hi nāgarakā bhavanti. kutsāprāvīṇyayor iti kim? nāgarā brāhmaṇāḥ.

araṇyāt pathinyāyādhyāyahastinaravihāreṣu (3.2.43)
araṇyāt pathyādiṣu vuñ bhavati. āraṇyakaḥ panthā nyāyo 'dhyāyo hastī manuṣyo vihāraś ca. eteṣv iti kim? āraṇyāḥ paśavaḥ.

vā gomaye (3.2.44)
araṇyād gomaye vā vuñ bhavati. āraṇyako gomayaḥ, āraṇyaḥ.

kuruyugandharāt (3.2.45)
Kuruyugandharābhyāṃ vuñ bhavati vā. Kuruṣu bhavaḥ: Kauravakaḥ, Kauravaḥ. Kacchādipāṭhān manuṣyatatsthayor nityam: Kauravako manuṣyaḥ, Kauravakam asya hasitam. Yaugandharakaḥ, Yaugandharaḥ.

vṛjimadrāt kan (3.2.46)
etābhyāṃ śeṣe kan bhavati. Vṛjiṣu bhavaḥ, Vṛjikaḥ. Madrakaḥ.

kopāntāt aṇ (3.2.47)
kakāropāntād deśāc cheṣe aṇ bhavati. Ṛṣikeṣu bhavaḥ, Ārṣikaḥ. Ikṣvākuṣu bhavaḥ, Aikṣvākaḥ.

kacchādibhyaḥ (3.2.48)
Kacchādibhyo deśebhyaḥ śeṣe aṇ bhavati. Kācchaḥ, Saindhavaḥ. Kaccha - Sindhu - Varṇu - Gandhāra - Madhumat - Kamboja - Kaśmīra - Śālva - Kuru - Anuṣaṇḍa - dvīpa - anūpa - Ajapāda - Virūpaka - Kulla - Raṅku.

nṛtatsthayor vuñ (3.2.49)
Kacchādibhyo manuṣye manuṣyasthe ca vuñ bhavati. Kācchako manuṣyaḥ; Kācchakam asya hasitam. Saindhavako manuṣyaḥ; Saindhavakam asya hasitam.

śālvād goyavāgvoḥ (3.2.50)
Śālvād gavi yavāgvāṃ ca vuñ bhavati. Śālvako gauḥ, Śālvikā yavāgūḥ.

na padātau (3.2.51)
Śālvāt padātau vuñ bhavati. Śālvaḥ padātir vrajati.

gartāntāc chaḥ (3.2.52)
gartāntāc cheṣe cho bhavati. Vṛkagartīyaḥ, Śvāvidgartīyaḥ. deśādhikārād bahupūrvān na bhavati: bāhugartaḥ. na ca saṃbhavantyāṃ gatau yathākathaṃcid deśe vartamānasya grahaṇaṃ yuktam.

kaṭādeḥ prācyāt (3.2.53)
kaṭādeḥ prāgdeśāc cheṣe cho bhavati. Kaṭanagarīyaḥ, Kaṭaghoṣīyaḥ. prācyād iti kim? Kāṭanagaraḥ.

kakhopāntakanthāpaladanagaragrāmahradāntāc che (3.2.54)
kakārakhakāropāntāt kanthādyantāc ca chaviṣaye cha eva bhavati. bādhakabādhanārtha ārambhaḥ. Ārīhaṇakīyaḥ, Aśvatthikīyaḥ, Aiṇīkīyaḥ, Sausukīyaḥ; kopāntād aṇi prāpte. khopāntāt: Āyomukhīyaḥ, Kauṭiśikhīyaḥ; ropāntetaḥ prācyād (37) iti vuñi prāpte. Dākṣikanthīyaḥ, Dākṣipaladīyaḥ, Dākṣinagarīyaḥ, Māhakigrāmīyaḥ, Māhakihradīyaḥ; Bāhīkagrāmād (34) iti ṭhaññikayoḥ prāptayor apavādaḥ. cha iti kim? Ārṣikaḥ, Māḍanagaraḥ.

parvatāt (3.2.55)
parvatāc cheṣe cho bhavati. parvatīyaḥ.

anare vā (3.2.56)
amanuṣye parvatāc cho vā bhavati. parvatīyāni phalāni, pārvatāni. anara iti kim? parvatīyo manuṣyaḥ.

kṛkaṇaparṇād bhāradvājāt (3.2.57)
Kṛkaṇaparṇābhyāṃ Bhāradvājadeśābhyāṃ śeṣe cho bhavati. Kṛkaṇīyam, Parṇīyam. Bhāradvājād iti kim? Kārkaṇaḥ, Pārṇaḥ.

gahādibhyaḥ (3.2.58)
Gahādibhyo yathāsaṃbhavaṃ deśavācibhyo 'nyavācibhyaś ca śeṣe cho bhavati. Gahīyaḥ, antasthīyaḥ. Gaha - antastha - sama - viṣama - uttama - Aṅga - Magadha - pūrvapakṣa - aparapakṣa - adhamaśākha - samānagrāma - ekagrāma - ekavṛkṣa - ekapalāśa - iṣvagra - iṣvanīka - dantāgra - Avasyandana - Kāmaprastha - Khāḍāyani - Kāṭheraṇi - Śauṅgi - Āsuri - Āhiṃsi - Āmitri - Vyāḍi - Bhauji - Ādhyaśvi - Āgniśarmi - Srauti - Vārāṭaki - Vālmīki - Kṣaimadhṛtvi - uttara - anantara - mukhapārśvaikāt taso, lopaś ca: mukhatīyaḥ, pārśvatīyaḥ, ekatīyaḥ - svaparajanadevarājñāṃ kuṭ ca: svakīyaḥ, parakīyaḥ, janakīyaḥ, devakīyaḥ, rājakīyaḥ.

pṛthivīmadhyasya madhyamaś ca (3.2.59)
pṛthivīmadhyasya śeṣe cho bhavati, madhyamaśabdaś cādeśaḥ. madhyamīyaḥ.

nivāsasya caraṇe 'ṇ ca (3.2.60)
nivāsasya pṛthivīmadhyasya caraṇe 'bhidheye aṇ bhavati, madhyamaś cādeśaḥ. pṛthivīmadhyo nivāsa eṣāṃ trayāṇāṃ caraṇānām, mādhyamāḥ. nivāsasyeti kim? pṛthivīmadhyād āgataḥ, madhyamīyaḥ Kaṭhaḥ. caraṇa iti kim? madhyamīyaḥ śūdraḥ.

veṇukādibhyaś chaṇ (3.2.61)
Veṇukādibhyaḥ śeṣe chaṇ bhavati. Vaiṇukīyaḥ - Vaitrakīyaḥ - auttarapadakīyaḥ - Mādhyamakīyaḥ.

yuṣmadasmadoḥ khañ yuṣmākāsmākau ca (3.2.62)
yuṣmadasmadoḥ śeṣe khañ bhavati, yuṣmākāsmākau cādeśau bhavataḥ. yauṣmākīnaḥ, āsmākīnaḥ.

aṇ (3.2.63)
yuṣmadasmadoḥ śeṣe aṇ bhavati, yuṣmākāsmākau cādeśau bhavataḥ. yauṣmākaḥ, āsmākaḥ.

tavakamamakāv ekatve (3.2.64)
yuṣmadasmador ekatve vartamānayos tayor eva khañaṇos tavakamamakāv ādeśau bhavataḥ. tāvakīnaḥ, māmakīnaḥ. tāvakaḥ, māmakaḥ. chas tu tyadādipāṭhād bhavaty eva: yuṣmadīyaḥ, asmadīyaḥ. tvadīyaḥ, madīyaḥ.

dvīpād anusamudrāñ ñyaḥ (3.2.65)
samudrasamīpe yo dvīpas tataḥ śeṣe ñyo bhavati. dvaipyaḥ. anusamudrād iti kim? dvaipaḥ, dvaipakaḥ. Kacchādipāṭhād vuñ.

ardhad yat (3.2.66)
ardhāc cheṣe yad bhavati. ardhyam.

parāvarādhamottamādeḥ (3.2.67)
parādyāder ardhāc cheṣe yad bhavati. parārdhyam, avarārdhyam, adhamārdhyam, uttamārdhyam.

digādeṣ ṭhañ ca (3.2.68)
dikchabdāder ardhāc cheṣe ṭhañ bhavati, yac ca. pūrvārdhyam, paurvārdhikam. dakṣiṇārdhyam, dākṣiṇārdhikam. parāvarādes tu yad eva bhavati pūrvavipratiṣedhād anuvṛtter vā.

grāmajanapadāṃśād aṇ ca (3.2.69)
grāmaikadeśād ardhāj janapadaikadeśāc ca dikchabdādeḥ śeṣe ṭhañ bhavati, aṇ ca. grāmasya janapadasya vā paurvārdhaḥ, paurvārdhikaḥ; dākṣiṇārdhaḥ, dākṣiṇārdhikaḥ. digāder ity eva: bāleyārdhikaḥ.

sapūrvāt (3.2.70)
vidyamānapūrvād ardhaśabdāc cheṣe ṭhañ bhavati. bāleyārdhikaḥ, Gautamārdhikaḥ.

kālebhyaḥ (3.2.71)
kālavācibhyaḥ śeṣe ṭhañ bhavati. māsikam, sāṃvatsarikam. bahuvacananirdeśād yathākathaṃcid api kāle vartamānād bhavati. kādambapuṣpikam, vraihipalālikam.

śaradaḥ śrāddhe (3.2.72)
śaradaḥ śrāddha eva ṭhañ bhavati. śāradikaṃ śrāddham; śāradam anyat. rūḍheḥ pitṛkāryasya grahaṇaṃ na śraddhāvataḥ.

rogātapayor vā (3.2.73)
roge ātape cārthe śarado vā ṭhañ bhavati. śāradikaḥ, śārado roga ātapo vā.

niśāpradoṣāt (3.2.74)
etābhyāṃ śeṣe vā ṭhañ bhavati. naiśikam, naiśam. prādoṣikam, prādoṣam.

śvasas tuṭ ca (3.2.75)
śvasaḥ śeṣe ṭhañ bhavati vā, tuḍāgamaś ca. śauvastikam, śvastyam, śvastanam.

prāhṇepragesāyaṃciramasaṃkhyāṭ ṭyuḥ (3.2.76)
prāhṇa-ādibhyo 'saṃkhyāc ca śeṣe ṭyur bhavati, tuṭ ca. prāhṇetanam, pragetanam; nipātanād ekāraḥ. sāyantanam, cirantanam; nipātanān makāraḥ. asaṃkhyebhyaḥ: doṣātanam, divātanam. kālebhya ity eva: svar bhavam, sauvam.

pūrvāhṇāparāhṇād vā (3.2.77)
etābhyāṃ śeṣe ṭyur vā bhavati, tuṭ ca. pūrvāhṇetanam, paurvāhṇikam. aparāhṇetanam, āparāhṇikam. saptamyā bahulam (5.2.11) ity aluk. yadā tu pūrvāhṇaḥ soḍho 'syeti tadā pūrvāhṇatanaḥ.

parutparāricirāt tnaḥ (3.2.78)
parudādibhyaḥ śeṣe vā tno bhavati. paruttnaḥ, paruttanaḥ. parāritnaḥ, parāritanaḥ. ciratnaḥ, cirantanaḥ.

sandhyādyṛtunakṣatrād aṇ (3.2.79)
sandhyādibhya ṛtubhyo nakṣatrebhyaś ca śeṣe aṇ bhavati. sāndhyam, sāndhivelam. graiṣmam, śaiśiram. pauṣam, taiṣam. sandhyā - sandhivelā - amāvasyārthāt - trayodaśī - caturdaśī - pañcadaśī - paurṇamāsī - pratipad - saṃvatsarāt phalaparvaṇoḥ.

hemantād vā talopaś ca (3.2.80)
hemantāc cheṣe aṇ vā bhavati, tatra talopaś ca vā. haimanam, haimantam, haimantikam.

varṣāprāvṛḍbhyāṃ ṭhageṇyau (3.2.81)
varṣābhyaḥ śeṣe ṭhag bhavati, prāvṛṣa eṇyaḥ. vārṣikam, prāvṛṣeṇyam.

madhyādibhyāṃ maḥ (3.2.82)
madhyādibhyāṃ śeṣe mo bhavati. madhyamaḥ, ādimaḥ. madhyaśabda eva sāṃpratike 'rthe vartate. madhyā strī, nātidīrghā nātihrasvā yuktapramāṇety arthaḥ. katham adhamaḥ? parāvarādhamottamāder (67) iti jñāpakāt. avama ity auṇādikaḥ.

agrāntapaścād imac (3.2.83)
agrādibhyaḥ śeṣe imaj bhavati. agrimaḥ, antimaḥ, paścimaḥ.

tṛtīyasya dvitīyaḥ pādaḥ samāptaḥ.


tatra jāte prāvṛṣaṣ ṭhap (3.3.1)
prāvṛṭśabdāt saptamyantāj jāte ṭhap bhavati. prāvṛṣi jātaḥ, prāvṛṣikāḥ. kathaṃ Srughne jātaḥ Sraughnaḥ, rāṣṭriyaḥ, pārāvārīṇa ityādi? śeṣe (3.2.1) ity eva siddham. yady evam aniyamāt tatrāste tatra śeta ity api sarvatrāṇādayo ghādayaś ca prāpnuvanti. na, tebhyas tadarthāpratīteḥ. bādhakabādhanārthaṃ tu jātādyanukramaṇam. kathaṃ śāradakā darbhāḥ, śāradakā mudgā iti? ṛtvaṇantāt saṃjñāyāṃ kan.

pūrvāhṇāparāhṇārdrāmūlapradoṣāvaskarāt kan nāmni (3.3.2)
pūrvāhṇādibhyaḥ saptamyantebhyo jāte saṃjñāyāṃ kan bhavati. Pūrvāhṇakāḥ, Aparāhṇakaḥ, Ārdrakaḥ. ke 'ṇa (6.2.70) iti hrasvatvam. Mūlakaḥ, Pradoṣakaḥ, avaskarakaḥ. nāmnīti kim? pūrvāhṇetanaḥ.

panthakaḥ (3.3.3)
pathi jāte saṃjñāyāṃ kan nipātyate, panthādeśaś ca. Panthakaḥ.

sindhvapakarād vā (3.3.4)
sindhvapakarābhyāṃ kan vā bhavati. Sindhukaḥ, Saindhavaḥ. Kacchādipāṭhād aṇ. Apakarakaḥ, Āpakaraḥ. nāmnīty eva: Saindhavako manuṣyaḥ.

amāvasyārthād aś ca (3.3.5)
amāvasyārthavācino jāte kan bhavati vā, aś ca vā. amāvasyāyāṃ jātaḥ, Amāvasyakaḥ, Amāvasyaḥ, Āmāvasyaḥ. Amāvāsyakaḥ, Amāvāsyaḥ, Āmāvāsyaḥ. sandhyāditvād aṇ. nāmnīty eva: āmāvāsyaḥ.

sthānāntagośālakharaśālāl luk (3.3.6)
sthānāntādibhyo jāte vihitasya lug bhavati. gosthāne jātaḥ, Gosthānaḥ. Aśvasthānaḥ. gośāle jātaḥ, Gośālaḥ. liṅgaviśiṣṭasyāpi grahaṇāt: gośālāyāṃ jātaḥ, Gośālaḥ. evaṃ Kharaśālaḥ.

vatsaśālanakṣatrebhyo bahulam (3.3.7)
vatsaśālān nakṣatrebhyaś ca jāte vihitasya bahulaṃ lug bhavati. vatsaśāle jāto vatsaśālāyāṃ vā jātaḥ: Vātsaśālaḥ, Vatsaśālaḥ. Anurādhaḥ, Svātiḥ, Tiṣyaḥ, Puṣyaḥ, Punarvasuḥ, Hastaḥ, Viśākhaḥ, Bahulaḥ (bahulā iti kṛttikā ucyante): etebhyo lug eva. kvacid vikalpaḥ: Mṛgaśirāḥ, Mārgaśīrṣaḥ; Abhijit, Ābhijitaḥ; Aśvayuk, Āśvayujaḥ; Śatabhiṣak, Śātabhi.ßajaḥ; Citraḥ, Caitraḥ; Revataḥ, Raivataḥ; Rohiṇaḥ, Rauhiṇaḥ. striyāṃ tu citrādibhyo lug eva: Citrā, Rohiṇī, Revatī. ṅyāpor api luki kṛte punar ḍāp, gaurāditvān ṅīṣ.

ḍid aṇ (3.3.8)
nakṣatrebhyo bahulaṃ ḍiḍ aṇ bhavati. Śātabhiṣajaḥ, Śātabhiṣaḥ.

śraviṣṭhāṣādhāc chaṇ (3.3.9)
etābhyāṃ jāte chaṇ bhavati bahulam. Śrāviṣṭhīyaḥ, Śrāviṣṭhaḥ, Śraviṣṭhaḥ. Āṣāḍhīyaḥ, Āṣāḍhaḥ, Aṣāḍhaḥ.

phalgunyāṣ ṭaḥ (3.3.10)
phalgunyā jāte ṭo bhavati bahulam. Phalgunaḥ, Phalgunī. Phālgunaḥ. keṣāṃ cid atra yāvan nāmnīty eva: phālgunaḥ. kathaṃ Srughne krīto vā labdho vā kṛto vā kuśalo vā saṃbhūto vā bhavo vā Sraughnaḥ, rāṣṭriya iti? śeṣe (3.2.1) ity eva siddham. tathā hemante sādhu, haimanam anulepanaṃ haimantaṃ haimantikaṃ vā. vasante puṣpyanti, vāsantyaḥ sumanasaḥ. śaradi pacyante, śāradāḥ śālayaḥ. hemante uptāḥ, haimanā yavāḥ.

aśvayujyām upte vuñ (3.3.11)
aśvayujīśabdāt saptamyantād upte vuñ bhavati. āśvayujakā māṣāḥ.

grīṣmavasantād vā (3.3.12)
etābhyām upte vā vuñ bhavati. graiṣmakaṃ sasyam, graiṣmam. vāsantakam, vāsantam.

kālād deyam ṛṇam (3.3.13)
kālebhyaḥ saptamyantebhyo deye yathāvihitaṃ ṭhañādayo bhavanti, yat tad deyam ṛṇaṃ cet. māse deyam ṛṇam, māsikam. graiṣmam. ṛṇam iti kim? māse deyā bhikṣā.

kalāpyaśvatthayavabusād vun (3.3.14)
etebhyaḥ saptamyantebhyaḥ kālopalakṣaṇebhyo deyam ṛṇam ity etasmin narthe vun bhavati. kalāpiṣu mayūreṣu deyam ṛṇam, aśvattheṣu phalavatsu, yavabuseṣu vā bhavatsu: kalāpakam, aśvatthakam, yavabusakam.

grīṣmāvarasamād vuñ (3.3.15)
grīṣmād avarasamāyāś ca deyam ṛṇam ity etasmin narthe vuñ bhavati. graiṣmakam, āvarasamakam.

saṃvatsarāgrahāyaṇyāṣ ṭhañ ca (3.3.16)
saṃvatsarād āgrahāyaṇyāś ca deyam ṛṇam ity etasmin narthe ṭhañ bhavati, vuñ ca. sāṃvatsarikam, sāṃvatsarakam. āgrahāyaṇikam, āgrahāyaṇakam. yadā tu saṃvatsare deyam ṛṇaṃ phalaṃ bhavati, tadāpi sandhyādipāṭhād aṇ mā bhūd iti ṭhañgrahaṇam. niśāyāṃ vyāharati mṛgaḥ, naiśo naiśika iti śeṣe (3.2.1) ity eva siddham. amṛgo 'pi bhavārthe bhavaty eva. yo hi niśāyāṃ vyāharati, sa niśāyāṃ bhavo bhavati. traiśabdyaṃ ceha sādhyam. tathā niśā soḍhāsya, niśāyām adhyayanaṃ soḍham asyeti vā naiśo naiśika iti.

digādibhyo bhave yat (3.3.17)
digādibhyaḥ saptamyantebhyo bhave yad bhavati. diśyam, vargyam. diś - varga - pūga - gaṇa - pakṣa - dhāyyā - mitra - medhā - antar - pathin - rahas - alīka - ukhā - sākṣin - ādi - anta - mukha - jaghana; adehāṃśārthaḥ pāṭhaḥ: mukhyaḥ, jaghanyaḥ - megha - yūtha - udakāt saṃjñāyām: udakyā rajasvalā - nyāya - vaṃśa - anuvaṃśa - deśa - kāla - ākāśa.

dehāṃśāt (3.3.18)
śarīrāvayavād yad bhavati. dantyam, oṣṭhyam.

dṛtikukṣikalaśivastyastyaher ḍhañ (3.3.19)
dṛtyādibhyo bhave ḍhañ bhavati. dārteyam, kaukṣeyam, kālaśeyam, vāsteyam, āsteyam, āheyam.

grīvāto 'ṇ ca (3.3.20)
grīvāyā bhave aṇ bhavati, ḍhañ ca. graivam, graiveyam.

gambhīrapañcajanāñ ñyaḥ (3.3.21)
gambhīrapañcajanābhyāṃ bhave ñyo bhavati. gāmbhīryaḥ, pāñcajanyaḥ. bahirdevābhyāṃ tu pūrveṇa siddham.

cāturmāsyaṃ yājñe (3.3.22)
caturṣu māseṣu bhave yajñe cāturmāsyam iti ñyo nipātyate. cāturmāsyāni. caturmāsāt saṃjñāyām aṇ na vācyaḥ, śeṣe (3.2.1) ity eva siddhatvāt. cāturmāsī. āṣāḍhī paurṇamāsī, kārttikī phālgunī cocyate. lug api na bhavati saṃjñāpratīteḥ.

parimukhādibhyaḥ (3.3.23)
parimukhādibhyo ñyo bhavati. parimukhaṃ bhavaḥ, pārimukhyaḥ. pārihanavyaḥ. parimukham - parihanu - paryoṣṭham - paryulūkhalam - parisīram - anusīram - upasīram - upasthūṇam - upakalāpam - anupatham - anugaṅgam - anutilam - anusītam - anusātam - anupadam - anuyūpam - anuvaṃśam - anumāṣam - anuyavam. vibhaktipāṭho 'saṃkhyasamāsaprādhānyajñāpanārthas, teneha na bhavati: parigataṃ mukhaṃ parimukham, tatrabhavaḥ pārimukhaḥ.

antaḥpūrvāt tadarthāṭ ṭhañ (3.3.24)
antaḥpūrvapadāt tadarthapradhānād bhave ṭhañ bhavati. āntargehikam, āntarvaṃśikam. vibhaktyarthe yad asaṃkhyam (2.2.2) iti samāsaḥ. tadarthād iti kim? antaḥkaraṇe bhavam, āntaḥkaraṇam.

paryanubhyāṃ grāmāt (3.3.25)
paryanupūrvād grāmād bhave ṭhañ bhavati. pārigrāmikaḥ, ānugrāmikaḥ. tadarthād ity eva: parigato grāmaḥ, tatrabhavaḥ pārigrāmaḥ.

samānāt (3.3.26)
samānād bhave ṭhañ bhavati. sāmānikaḥ.

tadādeḥ (3.3.27)
samānāder bhave ṭhañ bhavati. sāmānagrāmikaḥ, sāmānadeśikaḥ.

lokāntāt (3.3.28)
lokottarapadād bhave ṭhañ bhavati. aihalaukikaḥ, pāralaukikaḥ. anuśatikādīnām (6.1.30) ity ubhayapadādaic.

adhyātmādibhyaḥ (3.3.29)
adhyātmādibhyo bhave ṭhañ bhavati. ādhyātmikam - ādhidaivikam - ādhibhautikam - aurdhvaṃdehikam. ākṛtigaṇo 'yam.

jihvāmūlāṅguleś chaḥ (3.3.30)
etābhyāṃ bhave cho bhavati. jihvāmūlīyam, aṅgulīyam.

vargāntāt (3.3.31)
vargāntād bhave cho bhavati. kavargīyaḥ, cavargīyaḥ. 

aśabde yatkhau ca (3.3.32)
śabdād anyatra bhave vargāntāc cho bhavati, yatkhau ca. Arjunavargīyaḥ, Arjunavargyaḥ, Arjunavargīnaḥ. aśabda iti kim? kavargīyaḥ.

madhyān maṇmīyau ca (3.3.33)
madhyād bhave maṇmīyau bhavataḥ, chaś ca. mādhyamaḥ, madhyamīyaḥ, madhyīyaḥ. mādhyandinā udgāyantīti tadupacārāt.

lalāṭād bhūṣaṇe kan (3.3.34)
lalāṭād bhūṣaṇe kan bhavati. lalāṭikā.

karṇāt (3.3.35)
karṇād bhūṣaṇe kan bhavati. karṇikā.

upādeṣ ṭhak  (3.3.36)
upapūrvāt karṇād bhave ṭhag bhavati. aupakarṇikam.

jānunīvībhyām (3.3.37)
upapūrvābhyām etābhyāṃ bhave ṭhag bhavati. aupajānukam, aupanīvikam. prāyabhave 'pi bhave (17) ity eva siddham.

tasya vyākhyāne ca vyākhyeyanamnaḥ (3.3.38)
ṣaṣṭhyantād vyākhyātavyanāmno vyākhyāne saptamyantāc ca bhave yathāvihitam aṇādayo bhavanti. supāṃ vyākhyānaṃ supsu vā bhavam, saupam. taiṅam. vyākhyeyanāmna iti kim? Pāṭaliputrasya vyākhyānī Sukosalā. katham: Aśvatthāmni bhavaḥ, Aśvatthāmā; kṛṣṇājine bhavam, kṛṣṇājinam; siṃhājinam; agniṣṭome bhavo mantraḥ, agniṣṭomaḥ; agniṣṭomasya vyākhyānaṃ kalpaḥ, agniṣṭoma iti? tadvad upacārāt. aṇādayo 'pi tarhi syuḥ? iṣyanta eva tasyedam iti vivakṣāyām. traiśabdyaṃ ceha sādhyam. bhavavyākhyānayor yugapad adhikāro bādhakabādhanārthaḥ.

bahvaco 'ntodāttāṭ ṭhañ (3.3.39)
bahvaco vyākhyeyanāmno 'ntodāttād bhavavyākhyānayoṣ ṭhañ bhavati. ṣātvaṇatvikam, nātānatikam. samāsasyety antodāttaḥ. bahvaca iti kim? saupam, taiṅam. antodāttād iti kim? saṃhitāyāḥ, sāṃhitam. prādisvareṇādyudāttaḥ. udāttādayaḥ svarā visarjanīyādivat prasiddhāḥ.

yajñebhyaḥ (3.3.40)
yajñavācibhyo bhavavyākhyānayoṣ ṭhañ bhavati. āgniṣṭomikam, vājapeyikam, pāñcaudanikam, dāśaudanikam. bahuvacanaṃ sarvayajñaparigrahārtham.

adhyāyeṣv evarṣeḥ (3.3.41)
ṛṣivācibhyo bhavavyākhyānayoṣ ṭhañ bhavati, adhyāyeṣv evābhidheyeṣu. Vasiṣṭhasya granthasya vyākhyānas tatrabhavo vā, Vāsiṣṭhiko 'dhyāyaḥ. Vaiśvāmitrikaḥ. adhyāyeṣv eveti kim? Vāsiṣṭhī ṛk.

pauroḍāśapuroḍāśāt ṣṭhan (3.3.42)
ābhyāṃ bhavavyākhyānayoṛ ṣṭhan bhavati. pauroḍāśikaḥ, pauroḍāśikī. puroḍāśikaḥ, puroḍāśikī.

chandaso yat (3.3.43)
chandaso bhavavyākhyānayor yad bhavati. chandasyam.

aṇ (3.3.44)
chandaso bhavavyākhyānayor aṇ bhavati. chāndasam.

ṛgayanādibhyaḥ (3.3.45)
ṛgayanādibhyo bhavavyākhyānayor aṇ bhavati. ārgayaṇaḥ, pādavyākhyānaḥ. ṛgayana - padavyākhyāna - chandovyākhyāna - chandonāman - chandobhāṣā - chandoviciti - chandovijiti - nyāya - nirukta - punarukta - vyākaraṇa - nigama - vāstuvidyā - aṅgavidyā - kṣatravidyā - kṣatriyavidyā - utpāta - utpāda - saṃvatsara - yajña - carcā - ślakṣṇa - muhūrta - nimitta - upaniṣad - śikṣā.

dvyajṇdṛgbrāhmaṇaprathamādhvarapuraścaraṇanāmākhyātāṭ ṭhak (3.3.46)
dvyaca ṛdantād ṛkchabdād brāhmaṇādibhyaś ca bhavavyākhyānayoṣ ṭhag bhavati. aiṣṭikam; cāturhotṛkam; ārcikam, brāhmaṇikam, prāthamikam, ādhvarikam, pauraścaraṇikam; nāmākhyātikam, nāmikam, ākhyātikam.

āyasthānād āgate (3.3.47)
āyasthānavācibhyaḥ pañcamyantebhya āgate ṭhag bhavati. śulkaśālāyā āgataḥ, śaulkaśālikaḥ. ātarikaḥ, āpaṇikaḥ. kathaṃ Srughnād āgataḥ Sraughnaḥ, rāṣṭriya ityādi? śeṣe (3.2.1) ity eva siddham.

śuṇḍikādibhyo 'ṇ (3.3.48)
śuṇḍikādibhya āgate aṇ bhavati. śauṇḍikaḥ, kārkaṇaḥ. aṇgrahaṇam udapānārtham. śuṇḍika - kṛkaṇa - udapāna - sthaṇḍila - upatīrtha - bhūmi - tṛṇa - parṇa.

vidyāyonisaṃbandhād vuñ (3.3.49)
vidyāsaṃbandhād yonisaṃbandhāc cāgate vuñ bhavati. aupādhyāyakam, śaiṣyakam. mātāmahakam, paitāmahakam.

ṛtaḥ kañ (3.3.50)
ṛdantād āgate kañ bhavati. hautṛkam, mātṛkam. vidyāyonisaṃbandhād ity eva: sāvitram.

pitryaṃ vā (3.3.51)
pitur āgata ity etasmin narthe pitryam iti vā nipātyate. pitryam, paitṛkam.

nṛhetubhyo rūpyaḥ (3.3.52)
manuṣyavācibhyo hetuvācibhyaś cāgate rūpyo vā bhavati. Devadattarūpyam, Daivadattam. samād dhetor āgataḥ: samarūpyam, samīyam. Gahāditvāc chaḥ.

mayaṭ (3.3.53)
nṛhetubhya āgate mayaḍ bhavati. Devadattamayam. samamayam.

gotrād aṅkavat (3.3.54)
gotre yo vihitas tadantād āgate aṅka ivāṇādayo bhavanti. Aupagavebhya āgatam, Aupagavakam. Baidam, Gārgam, Dākṣam. Śākalam, Śākalakam.

vaidūryam (3.3.55)
ayaṃ śabdo nipātyate, ratnaviśeṣe Vidūrād utpanne. katham: Himavato Gaṅgā prabhavati, Haimavatī; Srughnaṃ gacchati panthā dūto vā, Sraughnaḥ; rāṣṭriyaḥ; Srughnam abhiniṣkrāmati dvāram, Sraughnam; Subhadrām adhikṛtya kṛto granthaḥ, Saubhadra iti? śeṣe (3.2.1) ity eva siddham. ihāpi tarhi prāpnoti: Srughnaṃ gacchati sārthaḥ, Srughnam abhiniṣkrāmati panthāḥ, Subhadrām adhikṛtya kṛtaḥ prāsāda iti? tasya svam iti vivakṣāyām iṣyata eva.

śiśukrandādīn adhikṛtya kṛte granthe chaḥ (3.3.56)
śiśukrandādibhyo dvitīyāntebhyo 'dhikṛtya kṛte granthe cho bhavati. śiśukrandīyaḥ, Yamasabhīyaḥ, Indrajananīyaḥ, Sītānveṣaṇīyaḥ.

cārthān adevāsurādīn (3.3.57)
cārthasamāsebhyo devāsurādivarjitebhyo dvitīyāntebhyo 'dhikṛtya kṛte granthe cho bhavati. śyenakapotīyaḥ. Saṃvartamaruttīyaḥ. adevāsurādīn iti kim? daivāsuram - rākṣo'suram - gauṇamukhyam. kathaṃ Vāsavadattā, Bandhumatī? abhedopacāraviṣayatvād vivakṣāyāḥ. Bhaimarathīti nābhedavivakṣā. katham: Srughno nivāso 'sya, Srughno 'syābhijanaḥ, Sraughnaḥ; rāṣṭriya iti? śeṣe (3.2.1) ity eva siddham.

so 'syābhijano giribhyaḥ śastrajīviṣu (3.3.58)
prathamāntebhyo giriviśeṣebhyo 'bhijanabhūtebhyo 'syeti ṣaṣṭhyarthe āyudhajīviṣv abhidheyeṣu cho bhavati. Hṛdgolaḥ parvato 'bhijana eṣām, Hṛdgolīyā āyudhajīvinaḥ. Bhojakaṭīyāḥ, Rohitagirīyāḥ. giribhya iti kim? Sāṃkāśyakāḥ śastrajīvinaḥ. śastrajīviṣv iti kim? Ṛkṣodaḥ parvato 'bhijana eṣāṃ brāhmaṇānām, Ārkṣodāḥ. yatra pūrvair uṣitam, so 'bhijanaḥ; yatra saṃpraty uṣyate, sa nivāsaḥ.

śālāturīyaḥ (3.3.59)
Śalāturo 'bhijano 'syety etasmin narthe Śālāturīya iti nipātyate.

śaṇḍikādibhyo ñyaḥ (3.3.60)
Śaṇḍikādibhyaḥ so 'syābhijana ity etasmin narthe ñyo bhavati. Śāṇḍikyaḥ, Kaucavāryaḥ. Śaṇḍika - Kucavāra - Sarvakeśa - Sarvasena - Śaka - Śaṭa - Vaha - Śaṅkha - Bodha.

sindhvādibhyo 'ṇ (3.3.61)
Sindhvādibhyaḥ so 'syābhijana ity etasmin narthe aṇ bhavati. Saindhavaḥ, Vārṇavaḥ. Sindhu - Varṇu - Gandhāra - Madhumat - Kamboja - Kaśmīra - Śālva - Kiṣkindhā - Gandika - Urasa - Darad - Takṣaśilā - Vatsoddharaṇa - Kaumedura - Kāṇḍavāra - Grāmaṇī - Śakala - Chagalaka - Kaṃsa - Kiṃnara - Saṃkucita - Siṃhakoṣṭha - Karṇa - Barbara - Avasāna. ye tu Kacchādiṣu paṭhyante, teṣām aṇi siddhe vuñapavādārthaṃ vacanam. janapadināṃ ca Bāhīkagrāmāṇāṃ ṭhaññikayor apavādārtham.

tudīvarmatībhyāṃ ḍhañ (3.3.62)
Tudīvarmatībhyāṃ so 'syābhijana ity etasmin narthe ḍhañ bhavati. Taudeyaḥ, Vārmateyaḥ.

tatra bhaktir mahārājāṭ ṭhak (3.3.63)
tatreti saptamyantān mahārājāṭ ṭhag bhavati, bhaktir asyety asmin narthe. mahārāje bhaktir asya, māhārājikaḥ. kathaṃ Srughne bhaktir asya Sraughnaḥ, rāṣṭriya iti? śeṣe (3.2.1) ity eva siddham.

acittād adeśakālat (3.3.64)
acittavācino deśakālavarjitāt tatra bhaktir asyety asmin narthe ṭhag bhavati. apūpeṣu bhaktir asya, āpūpikaḥ. śāṣkulikaḥ. acittād iti kim? Daivadattaḥ. adeśakālād iti kim? Sraughnaḥ, haimanaḥ.

vāsudevārjunāt kan (3.3.65)
ābhyāṃ tatra bhaktir asyety etasmin narthe kan bhavati. Vāsudevakaḥ, Arjunakaḥ.

gotrād bahulaṃ vuñ (3.3.66)
gotre yo vihitas tadantāt tatra bhaktir asyety asmin narthe bahulaṃ vuñ bhavati. Aupagavakaḥ, Dākṣakaḥ; Pāṇinīyaḥ.

kṣatriyāt (3.3.67)
kṣatriyavācinas tatra bhaktir asyety asmin narthe bahulaṃ vuñ bhavati. Nākulakaḥ, Sāhadevakaḥ; Pauravīyaḥ.

janapadavat sarvaṃ tatsarūpād bahutve (3.3.68)
bahutve janapadasamānarūpāt kṣatriyavācinas tatra bhaktir asyety asmin narthe janapadavat sarvaṃ bhavati. Aṅgeṣu Vaṅgeṣu vā janapadeṣu bhaktir asya: Āṅgakaḥ, Vāṅgakaḥ. tadvad Aṅgeṣu kṣatriyeṣu bhaktir asya, Āṅgakaḥ; Vāṅgakaḥ. sarvam iti kim? prakṛtir api janapadavad yathā syāt. Mādre Vārjye vā bhaktir asya: Madrakaḥ, Vṛjikaḥ. tatsarūpād iti kim? Pauravīyaḥ. bahutva iti kim? ekatvadvitvayor asarūpād api yathā syāt. Āṅge Āṅgayor vā bhaktir asya, Āṅgakaḥ. kṣatriyād ity eva: Pañcāleṣu brāhmaṇeṣu bhaktir asya, Pāñcālaḥ. katham: Uśanasā proktam Auśanasam, Bārhaspatyam, Pāṇinīyam iti? śeṣe (3.2.1) ity eva siddham.

tena proktaṃ vedaṃ vetty adhīte (3.3.69)
tṛtīyāntāt proktaṃ vedaṃ vetty adhīta ity etayor arthayor yathāvihitam aṇādayo bhavanti. Pippalādena proktaṃ vedaṃ vidanty adhīyate vā, Paippalādāḥ. Maitrāyaṇīyāḥ. vedam iti kim? Pippalādena proktaṃ ślokaṃ vidanty adhīyate vā.

tittirivaratantukhaṇḍikokhāc chaṇ (3.3.70)
etebhyas tena proktaṃ vedaṃ vetty adhīta ity etayor arthayoś chaṇ bhavati. Tittiriṇā proktaṃ vedaṃ vetty adhīte vā, Taittirīyaḥ. Vāratantavīyaḥ, Khāṇḍikīyaḥ, Aukhīyaḥ. vedam ity eva: Tittiriṇā proktaṃ ślokaṃ vetty adhīte vā.

kāśyapakauśikābhyām ṛṣibhyāṃ kalpaṃ ca ṇiniḥ (3.3.71)
etābhyāṃ tena proktaṃ vedaṃ kalpaṃ ca vetty adhīta ity etayor arthayor ṇinir bhavati. Kāśyapena proktaṃ vedaṃ kalpaṃ ca vidanty adhīyate vā, Kāśyapinaḥ. Kauśikinaḥ. ṛṣibhyām iti kim? Kāśyapīyaḥ kalpaḥ. kalpaṃ ceti kim? Kāśyapīyā purāṇasaṃhitā.

śaunakādibhyaḥ (3.3.72)
Śaunakādibhyas tena proktaṃ vedaṃ vetty adhīta ity etayor arthayor ṇinir bhavati. Śaunakinaḥ, Vājasaneyinaḥ. vedam ity eva: Śaunakīyā śikṣā. Śaunaka - Vājasaneya - Śārṅgarava - Śāpeya - Śāṣpeya - Khāḍāyana - Skanda - Skambha - Devadarśa - Rajjubhāra - Rajjukaṇṭha - Kaṭhaśāṭha - Kaṣāya.

kalāpivaiśaṃpāyanaśiṣyebhyaḥ (3.3.73)
Kalāpiśiṣyebhyo Vaiśaṃpāyanaśiṣyebhyaś ca tena proktaṃ vedaṃ vetty adhīta ity etayor arthayor ṇinir bhavati. tatra Kalāpiśiṣyāḥ: Haridrum, Tumburu, Ulapa, Chagalī ca. Vaiśaṃpāyanaśiṣyāḥ: Ālambi, Piliṅga, Kamala iti prācyāḥ; Śyāmāyana, Kaṭha, Kalāpīty udīcyāḥ, Ṛcābha, Āruṇi, Taṇḍa iti mādhyamāḥ. sākṣācchiṣyāś ceha gṛhyante, na praśiṣyāḥ, Kalāpiśiṣyāṇāṃ pṛthagvidhānāt. Kaṭhaśiṣyasya ca Khāḍāyanasya Śaunakādiṣu grahaṇāt. Haridruṇā proktaṃ vedaṃ vidanty adhīyate vā, Hāridraviṇaḥ. Taumburaviṇaḥ, Aulapinaḥ. Ālambinaḥ, Pailiṅginaḥ, Kāmalinaḥ; Śyāmāyaninaḥ; Ārcābhinaḥ, Āruṇinaḥ, Tāṇḍinaḥ.

kaṭhacarakāl luk (3.3.74)
etābhyāṃ tena proktaṃ vedaṃ vetty adhīta ity etayor arthayor vihitasya ṇiner aṇaś ca lug bhavati. Kaṭhena proktaṃ vedaṃ vidanty adhīyate vā. Kaṭhāḥ. Carakāḥ.

kalāpino 'ṇ (3.3.75)
Kalāpinas tena proktaṃ vedaṃ vetty adhīta ity anayor arthayor aṇ bhavati. Kālāpāḥ. anapatye ca (5.3.177) iti pratiṣedhe prāpte Kalāpyādīnām (5.3.140) ity antyājādilopaḥ.

chagalino ḍhinuk (3.3.76)
Chagalinas tena proktaṃ vedaṃ vidanty adhīyata ity anayor arthayor ḍhinug bhavati. Chāgaleyinaḥ.

karmandakṛśāśvābhyāṃ bhikṣunaṭasūtram iniḥ (3.3.77)
etābhyāṃ tena proktaṃ bhikṣusūtraṃ naṭasūtraṃ ca vetty adhīta ity etayor inir bhavati. Karmandena proktaṃ bhikṣusūtraṃ vidanty adhīyate vā, Karmandino bhikṣavaḥ. Kṛśāśvena proktaṃ naṭasūtraṃ vidanty adhīyate vā, Kṛśāśvino naṭāḥ. vedanādhyayanayoḥ pratyekaṃ saṃbandhaprasiddher na yāthāsaṃkhyam.

pārāśaryaśilālibhyāṃ ṇiniḥ (3.3.78)
etābhyāṃ tena proktaṃ bhikṣusūtraṃ naṭasūtraṃ vetty adhīta ity etayor arthayor ṇinir bhavati. Pārāśaryeṇa proktaṃ bhikṣusūtraṃ vidanty adhīyate vā, Pārāśariṇo bhikṣavaḥ. Śilālinā proktaṃ naṭasūtraṃ vidanty adhīyate vā, Śailālino naṭāḥ.

purāṇarṣer brāhmaṇam (3.3.79)
purāṇarṣivācinas tena proktaṃ brāhmaṇaṃ vetty adhīta ity etayor arthayor ṇinir bhavati. Śāṭyāyanena proktaṃ brāhmaṇaṃ vidanty adhīyate vā, Śāṭyāyaninaḥ. Aitareyiṇaḥ. purāṇagrahaṇaṃ kim? Yājñavalkyena proktāni, Yājñavalkāni brāhmaṇāni Śakalādipāṭhād aṇ. asmād eva vacanāt purāṇaśabdasyāpi sādhutvam.

kalpe (3.3.80)
purāṇarṣes tena prokte kalpe ṇinir bhavati. Piṅgena proktaḥ, Paiṅgī kalpaḥ. Āruṇaparājī. ya 'pi Paiṅginaṃ kalpaṃ vidanty adhīyate vā, te 'pi Paiṅginaḥ. proktād dhi lug uktaḥ. purāṇarṣer ity eva: Āśmarathaḥ kalpaḥ.

atharvaṇo 'ṇ vede (3.3.81)
Atharvaṇas tena prokte vede aṇ bhavati. Ātharvaṇo vedaḥ. katham Atharvā vedaḥ, Vasiṣṭho 'nuvākaḥ, Viśvāmitra iti? tena prokte tadvad upacārāt. kathaṃ Sudāmnā tulyā dik, Saudāmanī, Haimavatīti? śeṣe (3.2.1) ity eva siddham. kathaṃ Sudāmnā tulyadik, Sudāmataḥ; Himavattaḥ; urasā tulyā dik, urasta iti? tata upalabhyate tato bhavatīti vā avadhāv ahāgruhor (4.3.6) iti tas bhaviṣyati. urasā ekā dik, urasya iti tatsamīpe 'pi bhavas tatreti śakyate vaktum, yathā Gaṅgāyāṃ gāva iti. ato dehāṁśād (18) ity eva siddham. Pāṇininopajñātam, Pāṇinīyam, Śivena kṛto granthaḥ, Śaiva iti śeṣe (2.1) ity eva siddham. agranthe 'pi tarhi prāpnoti? iṣyata eva, yathā: iṣṭakābhiḥ kṛtaḥ prāsādaḥ, aiṣṭakaḥ; Nāradena kṛtaṃ gītam, Nāradīyam; manasā kṛtā, mānasī kanyā. atha tasya svam (85) ity atra bhavati? tatas takṣṇā kṛtaḥ prāsāda ity atrāpi tasya svam iti vivakṣāyāṃ bhavaty eva, pratiṣedhābhāvāt. saṃjñāyām api makṣikābhiḥ kṛtam, mākṣikam; gārmutam, sāragham, pauttikam, kṣaudram, bhrāmaram, vāṭaram iti śeṣe (2.1) ity eva siddham.

puruṣāt kṛte ḍhañ (3.3.82)
puruṣāt tṛtīyāntāt kṛte ḍhañ bhavati. pauruṣeyam.

saṃjñāyāṃ vātapād añ (3.3.83)
vātapāt tena kṛte saṃjñāyāṃ viṣaye añ bhavati. Vātapam. saṃjñāyām iti kim? vātapīyam.

kulālādibhyo vuñ (3.3.84)
kulālādibhyas tena kṛte vuñ bhavati. kaulālakam, Vāruṭakam. saṃjñāyām ity eva: kaulālam. kulāla - Varuṭa - Caṇḍāla - Niṣāda - karmāra - senā - devarāja - parṣad - vadhū - ruru - anaḍuh - brāhmaṇa - kumbhakāra - śvapāka. katham Upagoḥ svam, Aupagavam; rāṣṭriyam iti? śeṣe (3.2.1) ity eva siddham. sve grāmajanapadamanuṣyebhyaḥ (Pan. 4.3.120 Vā. 5) iti na vaktavyam anyato 'pi darśanāt: Aindram, Bārhaspatyam, Āgneyam, Kāleyam, Vāruṇam, Paiśācam, āsuram.

tasya svaṃ rathād yat (3.3.85)
ṣaṣṭhyantād rathāt svasmin nabhidheye yad bhavati. rathasya svam, rathyam. rathasya voḍhā, rathyaḥ. dvirathyaḥ, trirathyaḥ. rathasya viśeṣaṇatvāt tadantavidhiḥ. anajāditvān na luk.

yānāder añ (3.3.86)
vāhanapūrvād rathāt tasya svam ity etasmin narthe añ bhavati. āśvaratham, rāsabharatham.

yānāt (3.3.87)
vāhanāt tasya svam ity etasmin narthe añ bhavati. āśvam, rāsabham. vāhya iti na vaktavyam, śṛṅkhalādāv api pratīteḥ. ādhvaryavam, pārṣadam ity aṇā siddham.

halasīrāṭ ṭhak (3.3.88)
halasīrābhyāṃ tasya svam ity etasmin narthe ṭhag bhavati. hālikam, sairikam.

cārthād vaire vun adevāsurādibhyaḥ (3.3.89)
cārthavṛtter devāsurādivarjitāt tasya svam ity atrārthe vaire 'bhidheye vun bhavati. Bābhravaśālaṅkāyanikā. kākolūkikā. svabhāvāt strīliṅgam. adevāsurādibhya iti kim? daivāsuram, rākṣo'suram.

vivāhe (3.3.90)
cārthāt tasya svam ity atrārthe udvāhe 'bhidheye vun bhavati. Kutsakuśikikā, Atribharadvājikā.

naṭāñ ñyo nṛtye (3.3.91)
naṭāt tasya svam ity atrārthe nṛtye 'bhidheye ñyo bhavati. naṭānāṃ svam, nāṭyam. nṛtya iti kim? naṭānāṃ gṛham.

chandogaukthikayājñikabahvṛcād dharmāmnāyasaṃgheṣu (3.3.92)
chandogādibhyas tasya svam ity atrārthe dharmādiṣv abhidheyeṣu ñyo bhavati. chandogānāṃ dharma āmnāyaḥ saṃgho vā, chāndogyaḥ. aukthikyaḥ, yājñikyaḥ, bāhvṛcyaḥ. dharmādiṣv iti kim? chandogānāṃ gṛham, chāndogam.

ātharvaṇaḥ (3.3.93)
Ātharvaṇikānāṃ dharma āmnāyaḥ saṃgho vā, Ātharvaṇa ity aṇ ikalopaś ca nipātyate.

caraṇād vuñ (3.3.94)
caraṇavācinas tasya svam ity atrārthe dharmādiṣv abhidheyeṣu vuñ bhavati. Kaṭhānāṃ dharma āmnāyaḥ saṃgho vā, Kāṭhakaḥ. Paippalādakaḥ.

gotrād adaṇḍamāṇavāntevāsiṣu (3.3.95)
gotre yo vihitas tadantāt tasya svam ity atrārthe daṇḍamāṇavāntevāsivarjite vuñ bhavati. Aupagavakaḥ. adaṇḍamāṇavāntevāsiṣv iti kim? Dākṣā daṇḍapradhānā māṇavā antevāsino vā.

raivatikādibhyaś chaḥ (3.3.96)
Raivatikādibhyo gotrebhyas tasya svam ity atrārthe cho bhavati. Raivatikīyaḥ, Svāpiśīyaḥ. Raivatika - Svāpiśi - Kṣaimadhṛtvi - Gauragrīvi - Audameghi - Audavāpi - Baijavāpi. 

kaupiñjalahāstipadād aṇ (3.3.97)
ābhyāṃ gotrābhyāṃ tasya svam ity atrārthe aṇ bhavati. Kaupiñjalaḥ, Hāstipadaḥ.

saṃghāṅkaghoṣalakṣaṇeṣv añyañiñaḥ (3.3.98)
añantād yañantād iñantāc ca tasya svam ity atrārthe saṃghādiṣv abhidheyeṣv aṇ bhavati. Baidaḥ saṃghaḥ, aṅkaḥ, ghoṣaḥ, Baidaṃ lakṣaṇam. Gārgaḥ saṃghaḥ, aṅkaḥ, ghoṣaḥ, Gārgaṃ lakṣaṇam. Dākṣaḥ saṃghaḥ, aṅkaḥ, ghoṣaḥ, Dākṣaṃ lakṣaṇam. saṃghādiṣv iti kim? Baidānāṃ gṛham. gotrād ity eva: vātapīyaḥ.

śākalād vā (3.3.99)
Śākalāt tasya svam ity atrārthe saṃghādiṣv abhidheyeṣv aṇ vā bhavati. Śākalyena proktaṃ vedaṃ vidanty adhīyate vā, Śākalāḥ; teṣāṃ saṃghaḥ, Śākalaḥ Śākalakaḥ, aṅko ghoṣo vā, Śākalaṃ lakṣaṇam, Śākalakam.

vahes tur iṭ ca (3.3.100)
vaher yas tṛśabdas tadantāt tasya svam ity atrārthe aṇ bhavati, tuś ceḍāgamaḥ. saṃvoḍhuḥ svam, sāṃvahitram.

Āgnīdhraṃ śaraṇe (3.3.101)
agnīdhaḥ śaraṇe 'bhidheye tasya svam ity atrārthe rañ nipātyate jaśtvābhāvaś ca. āgnīdhraṃ śaraṇam.

samidha ādhāne ṣeṇyaṇ (3.3.102)
ādhīyate 'nenety ādhānaṃ, tatra samidhaḥ ṣeṇyaṇ bhavati. sāmidhenyo mantraḥ. sāmidhenī ṛk.

vikāre (3.3.103)
ṣaṣṭhyantād vikāre 'bhidheye yathāvihitam aṇādayo bhavanti. aśmano vikāraḥ, āśmaḥ. bhāsmanaḥ. śeṣe (3.2.1) iti siddhe punarvacanaṃ śaiṣikanivṛttyartham. hālaḥ, sairaḥ.

vṛkṣauṣadhibhyo 'ṃśe ca (3.3.104)
vṛkṣebhya oṣadhibhyaś ca aṃśe vikāre ca aṇādayo bhavanti. kārīraṃ kāṇḍam, kārīraṃ bhasma. maurvaṃ kāṇḍam, maurvaṃ bhasma.

prāṇibhyo 'ñ (3.3.105)
prāṇibhyo vikāre 'ṃśe ca añ bhavati. kāpotaṃ māṃsam, kāpotaṃ sakthi. cāṣaṃ māṃsam, cāṣaṃ sakthi.

tālādibhyo 'ṇ (3.3.106)
tālādibhyo vikārāvayavayor arthayor aṇ bhavati. tālaṃ dhanuḥ; tālamayam anyat. bārhiṇaḥ. tālād dhanuṣi - barhin - Indrādṛśa - Indrālisa - Indrāyudha - cāpa - śyāmāka - pīyūkṣā - gavedhukā.

hemārthāt parimāṇe (3.3.107)
suvarṇārthāt parimāṇe vikāre ca aṇ bhavati. hāṭako niṣkaḥ. jātarūpaṃ kārṣāpaṇam, tāpanīyam. parimāṇa iti kim? yaṣṭir iyaṃ hāṭakamayī.

trapujatunoḥ ṣuk (3.3.108)
trapujatunor vikāre ṣugāgamo bhavati, aṇ tu siddha eva. ata eva mayaṭaṃ na bādhate. trāpuṣam, jātuṣam. trapumayam, jatumayam.

mayaḍ abhakṣācchādane (3.3.109)
prakṛtimātrād vikāre avayave ca bhakṣyācchādanavarjite mayaḍ bhavati. aśmamayam, karīramayam, dūrvāmayam. aṇādīnāṃ mayaṭaś cobhayavidhānavikalpaḥ. abhakṣācchādana iti kim? maudgaḥ sūpaḥ. kārpāsam ācchādanam.

ekācaḥ (3.3.110)
ekāco vikāre mayaḍ bhavati, punarvidhānān nityam. vāṅmayam. mṛnmayam. avikāre kathaṃ gomayam iti? vā gomaye (3.2.44) iti nipātanāt.

che (3.3.111)
chaviṣaye vikārāvayavayor mayaḍ bhavati nityam. āmramayam, śālamayam.

vrīheḥ puroḍāśe (3.3.112)
vrīheḥ puroḍāśe vikāre mayaḍ bhavati. vrīhimayaḥ puroḍāśaḥ. vraiho 'nyaḥ.

tilayavapiṣṭād asaṃjñāyām (3.3.113)
tilādibhyo vikāre 'vayave cāsaṃjñāyāṃ mayaḍ bhavati nityam. tilamayam, yavamayam, piṣṭamayam. asaṃjñāyām iti kim? tailam, yāvakam, piṣṭikā.

śarādibhyaḥ (3.3.114)
śarādibhyo vikārāvayavayor mayaḍ bhavati. śaramayam, darbhamayam. śara - darbha - kuṭī - tṛṇa - soma - balbaja.

krītavat parimāṇāt (3.3.115)
parimāṇād vikāre krīta iva vidhir bhavati. niṣkasya vikāraḥ, naiṣkikaḥ. śatyaḥ, śatikaḥ. sāhasraḥ. dviniṣkaḥ, dvinaiṣkikaḥ.

śamyāṣ ṭlañ (3.3.116)
śamyā vikārāvayavayoṣ ṭlañ bhavati. ṣāmīlaḥ, śāmīlī. 

uṣṭrād vuñ (3.3.117)
uṣṭrād vikārāvayavayor vuñ bhavati. auṣṭrakaḥ.

umorṇād vā (3.3.118)
umorṇābhyāṃ vikārāvayavayor vuñ vā bhavati. aumakam, aumam. aurṇakam, aurṇam.

eṇīkośāḍ ḍhañ (3.3.119)
eṇīkośābhyāṃ vikārāvayavayor ḍhañ bhavati. aiṇeyam, kauśeyam.

puruṣād vadhe ca (3.3.120)
puruṣād vadhe vikāre ca ḍhañ bhavati. pauruṣeyo vikāraḥ, pauruṣeyo vadhaḥ.

haiyaṃgavīnaṃ saṃjñāyāṃ (3.3.121)
haiyaṃgavīnam iti nipātyate, hyogodohasya vikāra ity etasmin narthe, saṃjñā cet. haiyaṃgavīnam. navanītaṃ ghṛtam, yat sadyaḥ pakvam.

payaso yat (3.3.122)
payaso vikāre yad bhavati. payasyam. kathaṃ gavayam? gor aci yad (2.4.15) ity eva siddham.

āpyaṃ vā (3.3.123)
apchabdād vikāre yad vā nipātyate dīrghatvaṃ ca. āpyam, ammayam.

droḥ (3.3.124)
druśabdād vikārāvayavayor yad bhavati. dravyam.

māne vayaḥ (3.3.125)
droḥ śabdān māne vikāre ca vayo bhavati. druvayaṃ mānam. katham āmalakyāḥ phalam āmalakam, kuvalam, badaram iti? prakṛtyantaratvāt siddham. aṇmayaṭāv api tarhi prāpnutaḥ? na, tadantāt phalasyāpratīteḥ. anyathā hi phalād api vṛkṣe syātām. phalapratītau tu bhavaty eva: vaiṇavam, plākṣam, naiyagrodham, aiṅgudam, kākṣatavam, bārhatam, jāmbavam. jambu phalam iti prakṛtyantaram, jambūḥ phalam ity abhedopacārāt. tathā: harītakī, kośātakī, drākṣā; vrīhayaḥ, tilāḥ, mudgāḥ, yavāḥ, māṣāḥ, śālayaḥ, godhūmāḥ, yathā mudgaiḥ śālīn bhuṅkta iti. tathā puṣpamūleṣv api: mallikā, navamālikā, bṛhatī, vidārī. kvacid bhedaḥ: pāṭalāni kusumāni, airaṇḍāni mūlāni. kvacid ubhayam: śairīṣaṃ kusumam, śirīṣam.

kāṃsyapāraśavau (3.3.126)
etau śabdau vikāre nipātyete. kaṃsārthaṃ kaṃsīyam, tasya vikāraḥ kāṃsyam. paraśvarthaṃ paraśavyam, tasya vikāraḥ pāraśavaḥ.

na dviḥ (3.3.127)
vikārāvayavayor dvir aṇādayo na bhavanti. kāpotasya vikāraḥ, kāpotaḥ. kathaṃ tarhi kāpoto rasaḥ, kāpittho rasa iti? vikāre 'pi prakṛtiśabdo dṛśyate. tatra vikāravṛtteḥ prakṛter utpattir bhaviṣyati. vikāravikāro 'pi vā vikāra eva, avayavāvayavo 'pi vā avayava eva. kathaṃ drauvayam? tasya svam (85) iti bhaviṣyati. kathaṃ gaumayam? naiṣa vikārāt. 

tṛtīyasya tṛtīyaḥ pādaḥ samāptaḥ.


prāg yataṣ ṭhak (3.4.1)
prāg yatsaṃśabdanād ye 'rthās tatra ṭhak veditavyam.

tena jitaṃ jayati dīvyati khanati (3.4.2)
tṛtīyāntāj jitādiṣv artheṣu ṭhag bhavati. akṣair jitam, ākṣikam. śālākikam. akṣair jayati dīvyati vā, ākṣikaḥ. śālākikaḥ. khanitreṇa khanati, khānitrikaḥ. kauddālikaḥ. Devadattena jitam, aṅgulyā khanatīti na bhavati, tadarthāpratīteḥ.

saṃskṛte (3.4.3)
tṛtīyāntāt saṃskṛte 'rthe ṭhag bhavati. dadhnā saṃskṛtam, dādhikam. mārīcikam.

kulatthakopāntād aṇ (3.4.4)
kulatthāt kakāropāntāc ca tena saṃskṛte aṇ bhavati. kaulattham. taintilīkam, dārdarūkam.

tarati (3.4.5)
tṛtīyāntāt taratīty etasmin narthe ṭhag bhavati. auḍupikaḥ, gaupucchikaḥ.

dvyajnaubhyāṃ ṭhan (3.4.6)
dvyaco nauśabdāc ca tena taratīty etasmin narthe ṭhan bhavati. ghaṭikaḥ, plavikaḥ. nāvikaḥ, nāvikā.

carati (3.4.7)
tṛtīyāntāc caratīty etasmin narthe ṭhag bhavati. ghāṇṭikaḥ, śākaṭikaḥ, śārṅgaverikaḥ. bhakṣaṇārtham api kecid varṇayanti.

parpādibhyaḥ ṣṭhan (3.4.8)
parpādibhyas tena caratīty atrārthe ṣṭhan bhavati. parpikaḥ, parpikī. aśvikaḥ, aśvikī. parpa - aśva - aśvattha - ratha - jāla - vyāsa - vyāla - pāda - ākarṣa.

śvagaṇād vā (3.4.9)
śvagaṇāt tena caratīty etasmin narthe ṣṭhan vā bhavati. śvagaṇikaḥ, śvagaṇikī. śvāgaṇikaḥ, śvāgaṇikī.

vetanādibhyo jīvati (3.4.10)
vetanādibhyas tena jīvatīty etasmin narthe ṭhag bhavati. vaitanikaḥ, vāhikaḥ. vetana - vāha - ardhavāha - veśa - upaveśa - preṣaṇa - sukha - śayyā - śakti - haya - upahasta - pāda - upasthāna - dhanus - daṇḍa: dhānuṣkaḥ, dāṇḍikaḥ, dhānurdaṇḍikaḥ.

vastrakrayavikrayāṭ ṭhan (3.4.11)
vastrādibhyas tena jīvatīty etasmin narthe ṭhan bhavati. vastrikaḥ, krayikaḥ, vikrayikaḥ, krayavikrayikaḥ.

chaś cāyudhāt (3.4.12)
āyudhāt tena jīvatīty etasmin narthe cho bhavati, ṭhaṃś ca. āyudhīyaḥ. āyudhikaḥ, āyudhikā.

vrātāt khañ (3.4.13)
nānājātīyā aniyatavṛttaya utsedhajīvinaḥ saṃghā vrātās, teṣāṃ karmāpi vrātam, tatas tena jīvatīty etasmin narthe khañ bhavati. vrātīnaḥ.

haraty utsaṅgādibhyaḥ (3.4.14)
utsaṅgādibhyas tena haratīty etasmin narthe ṭhag bhavati. autsaṅgikaḥ, audvāhikaḥ. utsaṅga - udvāha - uttupa - utpuṭa - piṭaka - piṭāka.

bhastrādibhyaḥ ṣṭhan (3.4.15)
bhastrādibhyas tena haratīty etasmin narthe ṣṭhan bhavati. bhastrikaḥ, bhastrikī. bharaṭikaḥ, bharaṭikī. bhastrā - bharaṭa - bharaṇa - śīrṣabhāra - aṃsahāra.

vivadhavīvadhād vā (3.4.16)
vivadhavīvadhābhyāṃ tena haratīty etasmin narthe ṣṭhan bhavati vā. vivadhikaḥ, vivadhikī. vīvadhikaḥ, vīvadhikī. vaivadhikaḥ, vaivadhikī.

aṇ kuṭilikāyāḥ (3.4.17)
kuṭilikāyās tena haratīty etasmin narthe aṇ bhavati. kauṭilikaḥ.

nirvṛtte 'kṣadyūtādibhyaḥ (3.4.18)
akṣadyūtādibhyas tṛtīyāntebhyo nirvṛtta ity etasmin narthe ṭhag bhavati. akṣadyūtena nirvṛttam, ākṣadyūtikam. jāṅghāprahṛtikam. akṣadyūta - jaṅghāprahṛta - pādasvedana - kaṇṭakamardana - gatāgata - yātopayāta - gatānugata.

bhāvād imap (3.4.19)
bhāvavacanāt tena nirvṛtta ity etasmin narthe imap bhavati. pākimam, sekimam, kuṭṭimam.

treḥ (3.4.20)
tryantāt tena nirvṛtte imap bhavati, nityaṃ punarvidhānāt. kṛtrimam, paktrimam.

apamitya kak (3.4.21)
apamityaśabdān nirvṛtte kag bhavati. āpamityakam. kathaṃ yācitakam? kutsāyāṃ kan bhavati.

saṃsṛṣṭe (3.4.22)
tṛtīyāntāt saṃsṛṣṭe ṭhag bhavati. dadhnā saṃsṛṣṭam, dādhikam. paippalikam.

cūrṇād iniḥ (3.4.23)
cūrṇāt tena saṃsṛṣṭe inir bhavati. cūrṇena saṃsṛṣṭāḥ, cūrṇino 'pūpāḥ.

lavaṇāl luk (3.4.24)
lavaṇāt saṃsṛṣṭe vihitasya lug bhavati. lavaṇaḥ sūpaḥ, lavaṇā yavāgūḥ.

mudgād aṇ (3.4.25)
mudgāt saṃsṛṣṭe aṇ bhavati. maudga odanaḥ. kathaṃ dadhnā upasikta odanaḥ, dādhikaḥ; sārpiṣka iti? saṃsṛṣṭa ity eva siddham.

ojassaho'mbhasā vartate (3.4.26)
ebhyas tṛtīyāntebhyo vartata ity etasmin narthe ṭhag bhavati. ojasā vartate, aujasikaḥ. sāhasikaḥ, āmbhasikaḥ.

taṃ pratyanor īpalomakūlāt (3.4.27)
dvitīyāntebhyaḥ pratyanupūrvebhya īpalomakūlebhyo vartata ity etasmin narthe ṭhag bhavati. pratīpaṃ vartate, prātīpikaḥ. kriyāviśeṣaṇatvād dvitīyā. ānvīpikaḥ. prātilomikaḥ, ānulomikaḥ. prātikūlikaḥ, ānukūlikaḥ.

parer mukhapārśvāt (3.4.28)
pareḥ parābhyāṃ mukhapārśvābhyāṃ dvitīyāntābhyāṃ vartata ity etasmin narthe ṭhag bhavati. parimukhaṃ vartate, pārimukhikaḥ. pāripārśvikaḥ.

uñchati (3.4.29)
dvitīyāntād uñchatīty etasmin narthe ṭhag bhavati. badarāṇy uñchati, bādarikaḥ. śyāmākikaḥ.

rakṣati (3.4.30)
dvitīyāntād rakṣatīty etasmin narthe ṭhag bhavati. samājaṃ rakṣati, sāmājikaḥ. sāṃniveśikaḥ.

śabdadardaraṃ karoti (3.4.31)
śabdadardarābhyāṃ karotīty etasmin narthe ṭhag bhavati. śābdikaḥ, dārdarikaḥ.

pakṣimatsyamṛgān hanti (3.4.32)
pakṣyādibhyo dvitīyāntebhyo hantīty etasmin narthe ṭhag bhavati. pākṣikaḥ, mātsyikaḥ, mārgikaḥ. arthapradhānatvān nirdeśasya tatparyāyaviśeṣebhyo 'pi: śākunikaḥ, śyainikaḥ; mainikaḥ, śāpharikaḥ; hāriṇikaḥ, saukarikaḥ.

paripanthaṃ tiṣṭhati ca (3.4.33)
paripanthād dvitīyāntāt tiṣṭhati hantīty anayor arthayoṣ ṭhag bhavati. pāripanthikaḥ. asmād eva vacanāt paripanthaśabdo 'pi sādhuḥ.

māthāntapadavyanupadākrandaṃ dhāvati (3.4.34)
māthāntāt padavyādibhyaś ca dhāvatīty etasmin narthe ṭhag bhavati. dāṇḍamāthikaḥ, śaulkamāthikaḥ. pādavikaḥ, ānupadikaḥ, ākrandikaḥ.

padāntapratikaṇṭhārthalalāmaṃ gṛhṇāti (3.4.35)
padottarapadāt pratikaṇṭhādibhyaś ca gṛhṇātīty etasmin narthe ṭhag bhavati. pūrvapadaṃ gṛhṇāti, paurvapadikaḥ. prātikaṇṭhikaḥ, ārthikaḥ, lālāmikaḥ.

garhye (3.4.36)
dvitīyāntād gṛhṇātīty etasmin narthe garhye 'bhidheye ṭhag bhavati. dviguṇaṃ gṛhṇāti, dvaiguṇikaḥ. traiguṇikaḥ.

vṛddher vṛdhuṣ (3.4.37)
vṛddheṣ ṭhaksaṃniyogena vṛdhuṣ ādeśo bhavati. vṛddhiṃ gṛhṇāti, vārdhuṣikaḥ.

daśaikādaśakusīdāt ṣṭhan (3.4.38)
daśaikādaśaśabdāt kusīdāc ca gṛhṇātīty etasmin narthe ṣṭhan bhavati. daśānām ekādaśa gṛhṇāti, daśaikādaśikaḥ, daśaikādaśikī. kusīdikaḥ, kusīdikī.

dharmādharmaṃ carati (3.4.39)
ābhyāṃ caratīty etasmin narthe ṭhag bhavati. dhārmikaḥ, ādharmikaḥ.

pratipatham eti ṭhaṃś ca (3.4.40)
pratipathād dvitīyāntād etīty etasmin narthe ṭhag bhavati, ṭhaṃś ca. pratipathikaḥ, prātipathikaḥ.

samājārthāt samavaiti (3.4.41)
samājārthād dvitīyāntāt samavaitīty etasmin narthe ṭhag bhavati. sāmājikaḥ, sāmavāyikaḥ, sāmūhikaḥ.

pariṣado ṇyaḥ (3.4.42)
pariṣacchabdāt samavaitīty etasmin narthe ṇyo bhavati. pāriṣadyaḥ.

senāyā vā (3.4.43)
senāyāḥ samavaitīty etasmin narthe ṇyo vā bhavati. sainyaḥ, sainikaḥ. kathaṃ sainyam iti? cāturvarṇyāditvāt.

lālāṭikakaukkuṭikau (3.4.44)
etau śabdau nipātyete. lalāṭaṃ paśyati, lālāṭikaḥ sevakaḥ. lalāṭadarśanena dūrāvasthānaṃ lakṣyate, tenānupaśleṣaḥ kāryeṣu cānupasthānam. yaḥ sevakaḥ svāminaḥ kāryeṣu na prayujyate, sa lālāṭikaḥ. lalāṭam eva vā kopaprasādacihnasaṃlakṣaṇāya paśyatīti lālāṭikaḥ. kukkuṭīṃ paśyati, kaukkuṭikaḥ. kukkuṭīśabdena kukkuṭīpāto lakṣyate, tena deśasyālpatā. yo 'pi bhikṣur avikṣiptadṛṣṭiḥ pādavikṣepadeśe cakṣuḥ saṃyamya gacchati, sa kaukkuṭikaḥ. yo 'pi vātathāvidham ātmānaṃ tathāvidhaṃ saṃdarśayati: kaukkuṭikaḥ. kukkuṭīti dāmbhikānāṃ ceṣṭocyate; tām ācarati, kaukkuṭikaḥ. so 'yam atimahān arthabhāro nipātanāl labhyate.

paradārādīn gacchati (3.4.45)
paradārādibhyo dvitīyāntebhyo gacchatīty etasmin narthe ṭhag bhavati. paradārān gacchati, pāradārikaḥ - gaurutalpikaḥ.

susnatādīn pṛcchati (3.4.46)
susnātādibhyo dvitīyāntebhyaḥ pṛcchatīty etasmin narthe ṭhag bhavati. susnātaṃ pṛcchati, sausnātikaḥ - saukharātrikaḥ - saukhaśāyikaḥ - saukhaśayyikaḥ.

prabhūtādīn āha (3.4.47)
prabhūtādibhyo dvitīyāntebhya āhety asmin narthe ṭhag bhavati. prabhūtam āha, prābhūtikaḥ - pāryāptikaḥ.

mā śabda ityādibhyaḥ (3.4.48)
mā śabda ity evamādibhya āhety asmin narthe ṭhag bhavati. mā śabda ity āha, māśabdikaḥ - nityaḥ śabda ity āha, naityaśabdikaḥ - kāryaḥ śabda ity āha, kāryaśabdikaḥ. vākyād idaṃ ṭhako vidhānam.

tasya dharmyam (3.4.49)
ṣaṣṭhyantāt dharmyam ity asmin narthe ṭhag bhavati. śulkaśālāyā dharmyam, śaulkaśālikam. āpaṇikam.

ṛmahiṣyādibhyo 'ṇ (3.4.50)
ṛvarṇāntān mahiṣyādibhyaś ca tasya dharmyam ity asmin narthe aṇ bhavati. hotur dharmyam, hautram. audgātram, nāram. māhiṣam, Prājāpatam. mahiṣī - Prajāpati - vilepikā - pralepikā - anulepikā - purohita - maṇipālī - anuvāka - yajamāna - nara.

vaiśastravaibhājitre (3.4.51)
viśasitur vibhājayituś ca dharmye 'rthe aṇi iṭo ṇicaś ca lopo nipātyate. vaiśastram, vaibhājitram.

avakrayaḥ (3.4.52)
avakrīyate 'nenety avakrayaḥ, kḷptakaḥ piṇḍa ucyate. tatra ṣaṣṭhyantāṭ ṭhag bhavati. śulkaśālāyā avakrayaḥ, śaulkaśālikaḥ. gaulmikaḥ.

tad asya paṇyam (3.4.53)
prathamāntāt paṇyavācino 'syety asmin narthe ṭhag bhavati. apūpāḥ paṇyam asya, āpūpikaḥ.

lavaṇāṭ ṭhañ (3.4.54)
lavaṇāt tad asya paṇyam ity asmin narthe ṭhañ bhavati. lavaṇaṃ paṇyam asya, lāvaṇikaḥ. svare viśeṣaḥ.

kisarādibhyaḥ ṣṭhan (3.4.55)
kisarādibhyas tad asya paṇyam ity atrārthe ṣṭhan bhavati. kisarāḥ paṇyam asya, kisarikaḥ, kisarikī. naladikaḥ, naladikī. kisara - nalada - sthagala - tagara - guggulu - uśīra - haridrā - haridru - parṇī.

śalāluno vā (3.4.56)
śalālunas tad asya paṇyam ity asmin viṣaye ṣṭhan vā bhavati. śalālukaḥ, śālālukaḥ.

śilpam (3.4.57)
prathamāntād asyety asmin viṣaye ṭhag bhavati, yat tat prathamāntam, śilpaṃ cet tad bhavati. mṛdaṅgaḥ śilpam asya, mārdaṅgikaḥ. pāṇavikaḥ. mṛdaṅgavādane mṛdaṅgaśabdas tadviṣayatvāt.

maḍḍukajharjharād aṇ vā (3.4.58)
ābhyāṃ tad asya śilpam ity asmin viṣaye aṇ vā bhavati. māḍḍukaḥ, māḍḍukikaḥ. jhārjharaḥ, jhārjharikaḥ.

praharaṇam (3.4.59)
prathamāntād asyety asmin narthe ṭhag bhavati, yat tat prathamāntaṃ praharaṇaṃ ced bhavati. tomaraṃ praharaṇam asya, taumarikaḥ. dhānuṣkaḥ, pāraśvadhikaḥ.

śaktiyaṣṭyoṣ ṭīkak (3.4.60)
śaktiyaṣṭibhyāṃ tad asya praharaṇam ity asmin viṣaye ṭīkak bhavati. śāktīkaḥ, yāṣṭīkaḥ. śāktīkī, yāṣṭīkī.

asti nāsti diṣṭam iti matiḥ (3.4.61)
astyādibhya iti matir asyety asmin viṣaye ṭhag bhavati. astīti matir asya, āstikaḥ. nāstikaḥ, daiṣṭikaḥ. diṣṭaṃ daivam.

śīlam (3.4.62)
prathamāntād asyety asmin narthe ṭhag bhavati, yat tat prathamāntaṃ śīlaṃ ced bhavati. apūpāḥ śīlam asya tadviṣayatvena tadupacārāt, apūpabhakṣaṇaṃ vā tacchabdenocyate: āpūpikaḥ. śāṣkulikaḥ.

chattrādibhyo ṇaḥ (3.4.63)
chattrādibhyas tad asya śīlam ity asmin viṣaye ṇo bhavati. chattraṃ śīlam asya, chāttraḥ. chattram iva guroḥ sukhahetur ity arthaḥ. chattra - śikṣā - bubhukṣā - bhikṣā - puroda - sthā; sthāśabdo 'ntaḥprādipūrvo gṛhyate: antassthā, saṃsthā, avasthā, upasthā - curā - udasthāna - kṛṣi - karman - viśvadhā - tapas - satya - anṛta - viśikā.

karmādhyayane vṛttam (3.4.64)
prathamāntād asyety asmin narthe ṭhag bhavati, yat tat prathamāntaṃ karma ced adhyayanaviṣaye vṛttaṃ bhavati. ekam anyat karma skhalitarūpam adhyayane vṛttam asya, aikānyikaḥ. dvaiyanyikaḥ. adhyayana iti kim? ekam anyat karma skhalitaṃ gamane vṛttam asya.

bahvacpūrvapadāṭ ṭhac (3.4.65)
bahvacpūrvapadāt tad asya karmādhyayane vṛttam ity asmin viṣaye ṭhaj bhavati. dvādaśānyāni karmāṇy adhyayane vṛttāny asya, dvādaśānyikaḥ.

hitā bhakṣāḥ (3.4.66)
prathamāntebhyo bhakṣebhyo 'syety asmin viṣaye ṭhag bhavati, hitāś cet te bhavanti. apūpā hitā asya, āpūpikaḥ. śāṣkulikaḥ.

dīyate niyuktam (3.4.67)
prathamāntād asyety asmin narthe ṭhag bhavati, yat tat prathamāntaṃ niyogato dīyate cet. agrabhojanam asya dīyate niyuktam, āgrabhojanikaḥ. āpūpikaḥ.

odanāṭ ṭhaṭ (3.4.68)
odanāt tasya dīyate niyuktam ity asmin viṣaye ṭhaṭ bhavati. odanikaḥ, odanikī. kathaṃ śrāṇikaḥ, śrāṇikī; māṃsaudanikaḥ, māṃsaudanikī; māṃsikaḥ, māṃsikīti? pūrveṇa siddham. svaraṃ tu vakṣyāmaḥ.

bhaktād aṇ vā (3.4.69)
bhaktāt tad asya dīyate niyuktam ity etasmin viṣaye aṇ bhavati vā. bhāktaḥ, bhāktikaḥ.

tatra niyuktam (3.4.70)
saptamyantān niyuktam ity asmin viṣaye ṭhag bhavati. śaulkaśālikaḥ, dauvārikaḥ.

agārāntāṭ ṭhan (3.4.71)
tatra niyuktam ity asmin viṣaye 'gārāntāṭ ṭhan bhavati. devāgārikaḥ.

adeśakālād adhīte (3.4.72)
pratiṣiddhadeśakālavācinaḥ saptamyantād adhīta ity etasmin narthe ṭhag bhavati. śmaśāne 'dhīte, śmāśānikaḥ. cāturdaśikaḥ. adeśakālād iti kim? Srughne 'dhīte. pūrvāhṇe 'dhīte.

kaṭhināntaprastārasaṃsthānād vyavaharati (3.4.73)
kaṭhināntāt prastārasaṃsthānābhyāṃ ca tatra vyavaharatīty asmin narthe ṭhag bhavati. vāṃśakaṭhinikaḥ. prāstārikaḥ, sāṃsthānikaḥ.

nikaṭādiṣu vasati (3.4.74)
nikaṭādes tatra vasatīty asmin narthe ṭhag bhavati. naikaṭiko bhikṣuḥ - śmāśānikaḥ - ābhyavakāśikaḥ - vārkṣamūlikaḥ - āvasathikaḥ.

satīrthyaḥ (3.4.75)
samānatīrthe vasatīti satīrthya iti nipātyate.

prāg ghitād yat (3.4.76)
prāg ghitād ye 'rthās teṣv artheṣu yad veditavyaḥ.

tad vahati yugaprāsaṅgāt (3.4.77)
yugaprāsaṅgābhyāṃ tad iti dvitīyāntābhyāṃ vahatīty asmin narthe yad bhavati. yugaṃ vahati, yugyaḥ. prāsaṅgyaḥ.

dhuro ḍhak ca (3.4.78)
dhuraṃ vahatīty asmin viṣaye ḍhag bhavati, yac ca. dhaureyaḥ, dhuryaḥ.

sarvottaradakṣiṇādeḥ khaḥ (3.4.79)
sarvādipūrvāyā dhuras tad vahatīty asmin viṣaye kho bhavati. sarvadhuraṃ vahati, sarvadhurīṇaḥ. uttaradhurīṇaḥ, dakṣiṇadhurīṇaḥ.

ekāder luk ca (3.4.80)
ekāder dhuras tad vahatīty asmin viṣaye lug bhavati yataḥ, khaś ca. ekadhuraḥ, ekadhurīṇaḥ. kathaṃ śakaṭaṃ vahati, śākaṭo gaur iti? śeṣe (3.2.1) ity eva siddham. kathaṃ hālikaḥ, sairika iti? tasya svam (3.3.85, 88) iti siddham.

nāmni janyāḥ (3.4.81)
saṃjñāyāṃ janīśabdād vadhūvācinas tad vahatīty asmin viṣaye yan nipātyate bahuvacanaṃ ca. janīṃ vahanti, janyāḥ. navoḍhāyā jñātibhṛtyāḥ.

vidhyaty akaraṇena (3.4.82)
dvitīyāntād vidhyatīty asmin narthe yad bhavati, na cet karaṇena vyadhanaṃ bhavati. pādau vidhyanti śarkarāḥ, padyāḥ. urasyāḥ kaṇṭakāḥ. akaraṇeneti kim? cauraṃ vidhyati dhanuṣā. ripūn vidhyati śaktyā.

dhanagaṇaṃ labdhā (3.4.83)
dhanagaṇābhyāṃ labdhari yad bhavati. dhanaṃ labdhā, dhanyaḥ. gaṇyaḥ.

annāṇ ṇaḥ (3.4.84)
annād dvitīyāntāl labdhari ṇo bhavati. ānnaḥ.

vaśaṃ gataḥ (3.4.85)
vaśaṃ gate 'rthe yad bhavati. vaśyaḥ.

padam asmin dṛśyam (3.4.86)
padāt prathamāntād dṛśyam asmin nity asmin narthe yad bhavati. padyaḥ kardamaḥ.

mūlam asyādṛḍham (3.4.87)
mūlaśabdāt prathamāntād asyety asmin narthe yad bhavati, na tac cen mūlaṃ dṛḍhaṃ bhavati. mūlyā māṣāḥ, mūlyā mudgāḥ. ślathamūlā, na suṣṭhu niṣpannā ity arthaḥ.

dhenuṣyāgārhapatyau nāmni (3.4.88)
etau śabdau saṃjñāyāṃ nipātyete. kṣīropayogāya dattāyā dhenor yad bhavati, ṣuk ca nipātyate. gṛhapatinā saṃyukte agniviśeṣe ñyo nipātyate.

mūlenānāmye (3.4.89)
mūlāt tṛtīyāntād anamanīye 'rthe yad bhavati. mūlenānāmyam, mūlyam. anāmya ity ata eva vacanāṇ ṇyat. nāmnīty eva: mūlenānāmyaṃ kāṣṭham. 

vayasā ca tulye (3.4.90)
vayaso mūlāc ca tṛtīyāntāt same 'rthe yad bhavati. vayasā tulyaḥ, vayasyaḥ. mūlena tulyaḥ, mūlyaḥ paṭaḥ. nāmnīty eva: vayasā tulyo ripuḥ.

nautulāviṣais tāryasaṃmitavadhyeṣu (3.4.91)
nāvādibhyas tṛtīyāntebhyas tāryādiṣv artheṣu yad bhavati. nāvā tāryam, nāvyam udakam. tulayā saṃmitam, tulyam. asaṃmitam api nāmni (88) ity adhikārāt, dṛṣṭitulayā vā paricchedāt. viṣeṇa vadhyaḥ, viṣyaḥ.

sītayā samite (3.4.92)
sītāśabdāt tṛtīyāntāt samite 'rthe yad bhavati. sītayā samitam, sītyam. dvisītyam, trisītyam.

dharmeṇa prāpye (3.4.93)
dharmāt tṛtīyāntāt prāpye 'rthe yad bhavati. dharmyaḥ.

pathyarthanyāyāc cānapete (3.4.94)
pathyādibhyo dharmāc ca pañcamyantād anapete yad bhavati. patho 'napetam, pathyam. arthyam, nyāyyam, dharmyam. nāmni (88) ity adhikārāt kriyāpathād anapete, bheṣajam eva pathyam, na grāmapathāt.

chandasā nirmite (3.4.95)
chandasas tṛtīyāntān nirmite 'rthe yad bhavati. chandasyaḥ.

urasāṇ ca (3.4.96)
urasas tṛtīyāntān nirmite 'rthe aṇ bhavati, yac ca. aurasaḥ putraḥ. urasyaḥ.

hṛdayasya priye (3.4.97)
hṛdayāt ṣaṣṭhyantāt priye 'rthe yad bhavati. hṛdyaḥ. vaśīkaraṇamantre 'pi priyatvakaraṇe vaidike 'nyatra ca priyatvam asty evety anenaiva siddham.

matajanayoḥ karaṇajalpayoḥ (3.4.98)
matajanābhyāṃ karaṇajalpayor arthayor yad bhavati. matasya karaṇam, bhāvaḥ sādhanaṃ vā, matyam. janasya jalpo, janyaḥ.

halasya karṣe (3.4.99)
halāt ṣaṣṭhyantāt karṣe, bhāve sādhane vā, yad bhavati. halyaḥ. dvihalyaḥ. viśeṣaṇatvāt tadantasya vidhiḥ.

tatra sādhuḥ (3.4.100)
saptamyantāt sādhur ity asmin narthe yad bhavati. karmaṇi sādhuḥ, karmaṇyaḥ. śaraṇyaḥ, sabhyaḥ. sādhuḥ kuśalo yogyo hito vā.

pratijanādibhyaḥ khañ (3.4.101)
pratijanādibhyas tatra sādhur ity asmin viṣaye khañ bhavati. pratijane sādhuḥ, prātijanīnaḥ. aidaṃyugīnaḥ. pratijana - idaṃyuga - saṃyuga - samayuga - parayuga - parakula - amuṣyakula - sarvajana - viśvajana - pañcajana - mahājana.

bhaktāṇ ṇaḥ (3.4.102)
bhaktāt tatra sādhur ity asmin viṣaye ṇo bhavati. bhāktaḥ.

pariṣado ṇyaś ca (3.4.103)
pariṣadas tatra sādhur ity asmin viṣaye ṇyo bhavati, ṇaś ca. pāriṣadyaḥ, pāriṣadaḥ.

kathādibhyaṣ ṭhak (3.4.104)
kathādibhyas tatra sādhur ity asmin viṣaye ṭhag bhavati. kāthikaḥ, vaikathikaḥ. kathā - vikathā - viśvakathā - vitaṇḍā - janavāda - vṛtti - saṃgraha - guṇa - gaṇa - āyurveda - guḍa - kulmāṣa - ikṣu - saktu - apūpa - māṃsaudana - veṇu - saṃgrāma - saṃghāta - pravāsa - nivāsa - upavāsa.

pathyatithivasatisvapater ḍhañ (3.4.105)
pathyādibhyas tatra sādhur ity asmin viṣaye ḍhañ bhavati. pātheyaḥ, ātitheyaḥ, vāsateyaḥ, svāpateyaḥ.

samānodare śayitaḥ (3.4.106)
samānodarāt saptamyantāt śayite yad bhavati. samānodaryaḥ, sodaryaḥ.

tṛtīyo 'dhyāyaḥ samāptaḥ.


prāk krītāc chaḥ (4.1.1)
prāk krītāvadheś cho veditavyaḥ.

ugavādibhyo yat (4.1.2)
uvarṇād gavādibhyaś ca chaviṣaye yad bhavati. śaṅkavyaṃ dāru. picavyaḥ karpāsaḥ. sanaṅgavyaṃ carma, caravyās taṇḍulāḥ, saktavyā dhānāḥ. gavyaṃ vanam, haviṣyās taṇḍulāḥ. go - havis - aṣṭakā - barhis - yuga - medhā - sruc - nābher nabhaś ca; nabhyaṃ kāṣṭham - śuno yaṇa ik, vā ca dīrghatvam: śunyam, śūnyam - ūdhaso naś ca; ūdhanyaḥ kūpaḥ - akṣara - dara - veda - skhada - viṣa. gor aci yad (2.4.15) iti siddhe punarvacanaṃ tadantavidhijñāpanārtham: sugavyam, pratigavyam. kambalyam ūrṇāpalaśatam iti vistācitakambalyād (2.3.24) iti siddham.

vā haviryūpādibhyaḥ (4.1.3)
havirvacanebhyo yūpādibhyaś ca yad vā bhavati, chaviṣaye. puroḍāśyās taṇḍulāḥ, puroḍāśīyāḥ. haviḥśabdāt pūrveṇa nityam. yūpyaṃ kāṣṭham, yūpīyam. dīpyam, dīpīyam. yūpa - dīpa - apūpa - taṇḍula - pṛthuka - abhyūṣa - abhyoṣa - avoṣa - kiṇva - musala - kaṭaka - karṇaveṣṭaka - irgala - sthūṇā - aśvapattra - annavikārāc ca: suryam, surīyam. tadantavidhinā: pradīpyam, pradīpīyam. yavāpūpyam, yavāpūpīyam.

tasmai hitam (4.1.4)
caturthyantād dhite 'rthe yathāvidhi chayatau bhavataḥ. vatsebhyo hito godhuk, vatsīyaḥ. avatsīyaḥ. paṭavyaḥ.

na rājācāryavṛṣanbrāhmaṇāt (4.1.5)
ebhyo hite 'rthe cho na bhavati. rājñe hitam, ācāryāya hitam, vṛṣṇe hitam, brāhmaṇāya hitam.

dehāṃśād yat (4.1.6)
śarīrāvayavād dhite 'rthe yad bhavati. dantebhyo hitam, dantyam. rājadantyam. nābhyam. nabhādeśo 'tra nāsti, prāṇyaṅgatvāt.

khalayavamāṣatilavṛṣabrahmarathāt (4.1.7)
khalādibhyo hite 'rthe yad bhavati. khalāya hitam, khalyam. yavyam, māṣyam, tilyam. vṛṣāya hitam, vṛṣyam. brahmabhyo hitam, brahmaṇyam. rathāya hitā, rathyā.

ajāvibhyāṃ thyan (4.1.8)
ābhyāṃ hite 'rthe thyan bhavati. ajathyā, avithyā.

bhogāntātmanaḥ khaḥ (4.1.9)
bhogāntād ātmanaś ca hite 'rthe kho bhavati. mātṛbhogīnaḥ, rājabhogīnaḥ, ācāryabhogīnaḥ. ātmanīnaḥ.

pañcaviśvāj janāntāt tadarthāt (4.1.10)
pañcaviśvābhyāṃ janāntābhyāṃ janārthavācibhyāṃ hite 'rthe kho bhavati. pañcabhyo janebhyo hitaḥ, pañcajanīnaḥ. viśvajanīnaḥ. tadarthād iti kim? viśvo jano 'sya viśvajanas, tasmai hito, viśveṣāṃ janāya vā hito, viśvajanīyaḥ.

sarvāt (4.1.11)
sarvaśabdāj janāntād dhite 'rthe kho bhavati. sarvajanīnaḥ. tadarthād ity eva: sarvajanīyaḥ.

mahataś ca ṭhañ (4.1.12)
mahataḥ sarvaśabdāc ca janāntād dhite 'rthe ṭhañ bhavati. māhājanikaḥ, sārvajanikaḥ. tadarthād ity eva: mahājanīyaḥ, sarvajanīyaḥ.

sarvāṇ ṇo vā (4.1.13)
sarvaśabdād dhite 'rthe ṇo vā bhavati. sarvasmai hitam: sārvam, sarvīyam. punaḥsarvagrahaṇaṃ janāntanivṛttyartham. 

puruṣāḍ ḍhañ (4.1.14)
puruṣād dhite 'rthe ḍhañ bhavati. puruṣāya hitam, pauruṣeyam.

māṇavacarakāt khañ (4.1.15)
etābhyāṃ hite 'rthe khañ bhavati. māṇavīnaḥ, cārakīṇaḥ.

vikṛteḥ prakṛtau (4.1.16)
vikṛtivācinaś caturthyantāt prakṛtāv abhidheyāyāṃ yathāvidhi chayatau bhavataḥ. aṅgārebhyaḥ kāṣṭhāni, aṅgārīyāṇi. picavyaḥ karpāsaḥ. vikṛter iti kim? udakāya kūpaḥ. prakṛtigrahaṇena kāraṇamātragrahaṇād ihāpi syātām. vikṛtisāhacaryād dhi tadupādānakāraṇagrahaṇam. prakṛtāv iti kim? asaye kośī. prakṛtigrahaṇābhāve tadanyavikṛter api tadarthamātre syātām. tasmai ity eva: saktūnāṃ dhānāḥ. iha kasmān na bhavati: mūtrāya kalpate yavāgūr iti? sāpekṣatvāt.

ṛṣabhopānaho ñyaḥ (4.1.17)
ṛṣabhād upānahaś ca prakṛtāv abhidheyāyāṃ ñyo bhavati. ṛṣabhāya vatsaḥ, ārṣabhyaḥ. aupānahyo muñjaḥ, aupānahyaṃ carma.

carmaṇy añ (4.1.18)
carmaṇi prakṛtāv abhidheyāyāṃ tadvikṛtivācino 'ñ bhavati. vāratraṃ carma.

chadirbhalibhyāṃ ḍhañ (4.1.19)
ābhyāṃ ḍhañ bhavati, prakṛtāv abhidheyāyām. chādiṣeyāṇi tṛṇāni, chādiṣeyaṃ carma. bāleyās taṇḍulāḥ.

upadheḥ (4.1.20)
upadhiśabdāt svārthe ḍhañ bhavati, yogavibhāgāt. upadhir eva, aupadheyaḥ.

tad asyātra syād iti (4.1.21)
prathamāntāt ṣaṣṭhyarthe saptamyarthe ca chayatau bhavataḥ, yat tat prathamāntaṃ syāc cet. syād iti saṃbhāvane liṅ, itiśabdo bibakṣārthaḥ. prāsādo 'sya syāt, prāsādīyaṃ dāru. paraśavyam ayaḥ. prāsādo 'tra syāt, prāsādīyo deśaḥ. syād iti kim? prāsādo 'trāsti. itiśabdaḥ kim? prāsādo 'sya Devadattasya syāt.

parikhāyā ḍhañ (4.1.22)
parikhāyāḥ prathamāntāyā asyātra syād ity asmin narthe ḍhañ bhavati. pārikheyo deśaḥ.

prāg vateṣ ṭhañ (4.1.23)
vatisaṃśabdanāt prāk ṭhañ veditavyaḥ.

saṃkhyādeś cālukaḥ (4.1.24)
ataḥ paraṃ prāg vater alugantāt saṃkhyāder asaṃkhyādeś ca vidhir veditavyaḥ. dvaipārāyaṇikaḥ. aluka iti kim? dvābhyāṃ śūrpābhyāṃ krītam, dviśūrpam; dviśūrpeṇa krītam, dviśaurpikam.

ārhāt (4.1.25)
ā arhaśabdād ye 'rthās teṣv ata uttaro vidhir veditavyaḥ.

kaṃsārdhāṭ ṭhaṭ (4.1.26)
kaṃsārdhābhyāṃ ṭhaḍ bhavati, ārhāt. kaṃsikaḥ, kaṃsikī. ardhikaḥ, ardhikī.

kārṣāpaṇāt (4.1.27)
kārṣāpaṇād ārhīyeṣv artheṣu ṭhaḍ bhavati. kārṣāpaṇikaḥ, kārṣāpaṇikī.

pratir vāsya (4.1.28)
kārṣāpaṇaśabdasya ṭhaṭi pratir ādeśo vā bhavati. pratikaḥ, pratikī.

śūrpād añ (4.1.29)
śūrpād añ vā bhavati. śaurpaḥ; śaurpikaḥ, śaurpikī. 

sahasravasanaviṃśatikaśatamānād aṇ (4.1.30)
ebhyo 'ṇ bhavati. sāhasraḥ, vāsanaḥ, vaiṃśatikaḥ, śātamānaḥ.

śatāt kevalāṭ ṭhanyatāv atasmin (4.1.31)
śataśabdāt kevalāṭ ṭhanyatau bhavataḥ, na cet tad eva śatam abhidheyaṃ bhavati. śatikaḥ, śatyaḥ. kevalād iti kim? dvau ca śataṃ ca dviśatam, tena krītaṃ dviśatakam. atasmin niti kim? śatakaṃ nidānam. anyasmiṃs tu śate bhavaty eva: śatena krītaṃ śāṭakaśatam: śatikam, śatyam.

saṃkhyāyā atiśataḥ kan (4.1.32)
saṃkhyāyāḥ kan bhavati, tyantaṃ śadantaṃ ca varjayitvā. pañcakaḥ, bahukaḥ. atiśata iti kim? āśītikaḥ, cātvāriṃśatkaḥ.

katigaṇau tadvat (4.1.33)
katiśabdo gaṇaśabdaś ca sarvatra saṃkhyāvad draṣṭavyaḥ. katikaḥ, gaṇakaḥ. anyatrāpi: katidhā, gaṇadhā. katiśaḥ, gaṇaśaḥ. katikṛtvaḥ, gaṇakṛtvaḥ.

vatoḥ (4.1.34)
vatvantasya saṃkhyāvat kāryam anyatrāpi bhavati. tāvatkaḥ, tāvatkṛtvaḥ.

iṭ vā (4.1.35)
vatupsaṃbandhinaḥ kana iṭ vā bhavati. tāvatikaḥ, tāvatkaḥ.

viṃśatitriṃśadbhyām (4.1.36)
etābhyāṃ kan bhavati. viṃśatikaḥ, triṃśatkaḥ.

anāmni ḍvun (4.1.37)
asaṃjñāyāṃ viṃśatitriṃśadbhyāṃ ḍvun bhavati. viṃśakaḥ, triṃśakaḥ. anāmnīti kim? viṃśatikaḥ, triṃśatkaḥ.

saṃkhyādhyardhādeḥ saṃkhyeyāl lug adviḥ (4.1.38)
saṃkhyāder adhyardhādeś ca saṃkhyeyāntād vihitasya sakṛl lug bhavati, na tu dviḥ. dviśūrpaḥ, pañcaśūrpaḥ. adhyardhaśūrpaḥ. ardhapañcamaḥ, adhyardhapañcamaḥ. saṃkhyādhyardhāder iti kim? paramanaiṣkikam. saṃkhyeyād iti kim? ekādaśakaḥ. advir iti kim? dviśūrpeṇa krītam, dviśaurpikam. anāmnīty eva: pāñcalohitikaḥ, pāñcakārṣāpaṇikaḥ. adhyardhagrahaṇam anyatra saṃkhyākāryanivṛttyartham.

kārṣāpaṇasahasrasuvarṇaśatamānād vā (4.1.39)
etebhyaḥ saṃkhyādhyardhapūrvebhyo vihitasya lug vā bhavati. dvikārṣāpaṇaḥ, dvikārṣāpaṇikaḥ. adhyardhakārṣāpaṇaḥ, adhyardhakārṣāpaṇikaḥ. adhyardhakārṣāpaṇaḥ, adhyardhakārṣāpaṇikaḥ. dvisahasram, dvisāhasram. adhyardhasahasra, adhyardhasāhasram. dvisuvarṇam, dvisauvarṇikam. adhyardhasuvarṇam, adhyardhasauvarṇikam. dviśatamānam, dviśātamānam. adhyardhaśatamānam, adhyardhaśātamānam.

dvitribahvāder niṣkavistāt (4.1.40)
dvyādipūrvābhyāṃ niṣkavistābhyāṃ vihitasya lug vā bhavati. dviniṣkam, dvinaiṣkikam. triniṣkam, trinaiṣkikam. bahuniṣkam, bahunaiṣkikam. dvivistam, dvivaistikam. trivistam, trivaistikam. bahuvistam, bahuvaistikam.

viṃśatikāt khaḥ (4.1.41)
saṃkhyādhyardhapūrvād viṃśatikāt kho bhavati. dviviṃśatikīnaḥ. adhyardhaviṃśatikīnaḥ.

khārīkākaṇībhya īkan (4.1.42)
khārīkākaṇībhyāṃ saṃkhyādhyardhapūrvābhyāṃ bahuvacananirdeśāt kevalābhyāṃ ca īkan bhavati. dvikhārīkaḥ, adhyardhakhārīkaḥ, khārīkaḥ. dvikākaṇīkam, adhyardhakākaṇīkam, kākaṇīkam.

paṇapādamāṣād yat (4.1.43)
ebhyaḥ saṃkhyādhyardhapūrvebhyo yad bhavati. dvipaṇyaḥ, adhyardhapaṇyaḥ. dvipādyam, adhyardhapādyam. aprāṇyaṅgatvān na padādeśaḥ. dvimāṣyam, adhyardhamāṣyam.

satād vā (4.1.44)
saṃkhyādhyardhapūrvāc chataśabdād yad vā bhavati. dviśatyam, dviśatam. adhyardhaśatyam, adhyardhaśatam.

śāṇāt (4.1.45)
saṃkhyādhyardhapūrvāc chāṇād yad vā bhavati. dviśāṇyam, dviśāṇam. adhyardhaśāṇyam, adhyardhaśāṇam.

dvitryāder aṇ ca (4.1.46)
śāṇād dvitripūrvād aṇ bhavati, yac ca vā. dvaiśāṇam, dviśāṇyam, dviśāṇam. traiśāṇam, triśāṇyam, triśāṇam.

tena krītaṃ mūlyāt (4.1.47)
mūlyavācinas tṛtīyāntāt krītam ity asmin narthe yathāvihitaṃ ṭhañādayo bhavanti. prāsthikaḥ. śatyaḥ, śatikaḥ. pañcakaḥ. mūlyād iti kim? pāṇinā krītam, Devadattena krītam. vṛttau saṃkhyāviśeṣānavagamād iha: prasthābhyāṃ prasthair vā krītaṃ na bhavati. tadarthāvagame tu bhavaty eva: dvikam, trikam, pañcakam. mudgaiḥ krītam, maudgikam.

tasya vāpaḥ (4.1.48)
ṣaṣṭhyantād vāpe 'rthe yathāvidhi ṭhañādayo bhavanti. upyate 'smin niti vāpaḥ. prāsthikaḥ.

pātrāt ṣṭhan (4.1.49)
ṣaṣṭhyantāt pātrād vāpe 'rthe ṣṭhan bhavati. pātrikaḥ, pātrikī.

vātapittaśleṣmasaṃnipātāc chamanakopane (4.1.50)
vātādibhyaḥ ṣaṣṭhyantebhyaḥ śamane kopane cārthe ṭhañ bhavati. vātikaḥ, paittikaḥ, ślaiṣmikaḥ, sāṃnipātikaḥ.

nimitte saṃyogotpāte (4.1.51)
ṣaṣṭhyantān nimitte saṃyogotpātasvarūpe ṭhañādayo bhavanti. śatasya nimittaṃ saṃyoga utpāto vā: śatyaḥ, śatikaḥ. sāṃgrāmikaḥ. saṃyogotpāta iti kim? śatasya nimittaṃ Devadattaḥ.

dvyaco 'saṃkhyāparimāṇāśvāder yat (4.1.52)
dvyacaḥ ṣaṣṭhyantāt saṃkhyāparimāṇāśvādivarjitān nimitte saṃyogotpāte yad bhavati. dhanasya nimittaṃ saṃyoga utpāto vā, dhanyaḥ. saṃkhyādivarjitād iti kim? pañcakaḥ, prāsthikaḥ; āśvikaḥ, āśmikaḥ. kathaṃ gavyam? gor aci yad (2.4.15) ity eva siddham. aśva - aśman - gaṇa - ūrṇā - umā - bhaṅga - varṣā - vasu.

brahmavarcasāt (4.1.53)
brahmavarcasāt ṣaṣṭhyantān nimitte saṃyogotpāte yad bhavati. brahmavarcasyaḥ.

putrāc chaś ca (4.1.54)
putrāt ṣaṣṭhyantān nimitte saṃyogotpāte cho bhavati, yac ca. putrīyaḥ, putryaḥ.

pṛthivīsarvabhūmer añaṇau (4.1.55)
etābhyāṃ ṣaṣṭhyantābhyāṃ nimitte saṃyogotpāte 'ñaṇau bhavataḥ. pārthivaḥ, sārvabhaumaḥ.

īśvare (4.1.56)
pṛthivīsarvabhūmyoḥ ṣaṣṭhyantayor īśvare 'rthe 'ñaṇau bhavataḥ. pārthivaḥ, sārvabhaumaḥ.

tatra vidite (4.1.57)
pṛthivīsarvabhūmeḥ saptamyantād vidite 'ñaṇau bhavataḥ. pārthivaḥ, sārvabhaumaḥ.

lokasarvalokāt (4.1.58)
etābhyāṃ saptamyantābhyāṃ vidite ṭhañ bhavati. laukikaḥ, sārvalaukikaḥ.

tad atrāsmai vṛddhyāyalābhaśulkopadaṃ dīyate (4.1.59)
prathamāntād atrāsmai dīyata ity anayor arthayor yathāvidhi ṭhañādayo bhavanti, yat tat prathamāntaṃ vṛddhyādi cet tad bhavati. pañcāsmin nasmai vā vṛddhir vā āyo vā lābho vā śulko vā utkoco vā dīyate, pañcakaḥ. śatyaḥ, śatikaḥ. vṛddhyādigrahaṇaṃ kim? pañca mūlyam asmin dīyate.

pūraṇārdhāṭ ṭhan (4.1.60)
pūraṇavācina ardhāc ca prathamāntād atrāsmai dīyata ity anayor arthayoṣ ṭhan bhavati, tac ca prathamāntaṃ vṛddhyādi ced bhavati. pañcamo 'smai vāsmin vā vṛddhyādi dīyate, pañcamikaḥ. ardhikaḥ. pañcamikā, ardhikā.

bhāgād yac ca (4.1.61)
bhāgāt prathamāntād asmin nasmai vā dīyata ity anayor arthayor yad bhavati, ṭhaṃś ca, sa ced vṛddhyādīnām anyatamo 'rtho bhavati. bhāgo 'smin nasmai vā dīyate: bhāgyaḥ, bhāgikaḥ. bhāga iti rūpakārdhe rūḍhiḥ.

tad asya parimāṇam (4.1.62)
prathamāntād asyety asmin narthe yathāvidhi ṭhañādayo bhavanti. tac cet prathamāntaṃ parimāṇaṃ bhavati. prāsthiko vrīhiḥ. khāraśatikaḥ, khārasahasrikaḥ. pañcakaḥ saṃghaḥ. aṣṭakaṃ Pāṇinīyaṃ sūtram. pañcakaḥ pāṭho 'dhītaḥ. pañcakāḥ Śakunaya iti pañca parimāṇam eṣām ity aṅgīkṛtāvayavabhedaḥ samudāyaḥ prakṛtyarthaḥ, tadviśiṣṭāḥ samudāyinaḥ kaśabdasyārthaḥ. punaḥprathamānirdeśaḥ punarvidhānārthaḥ. ataḥ saṃkhyāder (38) iti lug na bhavati. dve ṣaṣṭī jīvitaparimāṇam asya, dviṣāṣṭikaḥ. paṅktiḥ, viṃśatiḥ, triṃśat, catvāriṃśat, pañcāśat, ṣaṣṭiḥ. saptatiḥ, aśītiḥ, navatiḥ, śatam iti saṃjñāśabdā evaite, ayutaprayutaniyutādivat, lokaprasiddhāḥ.

pañcaddaśad varge vā (4.1.63)
pañcad daśad iti varge 'bhidheye vā nipātyate. pañcad vargaḥ, pañcakaḥ. daśad vargaḥ, daśakaḥ.

stome ḍaṭ (4.1.64)
prathamāntāt parimāṇavācina asyety asmin narthe stome 'bhidheye ḍaṭ bhavati. pañcadaśaḥ stomaḥ, pañcadaśī paṅktiḥ. stomasya saṃkhyaiva parimāṇaṃ bhavati, nānyat.

triṃśaccatvāriṃśato brāhmaṇākhyāyāṃ ḍaṇ (4.1.65)
etābhyāṃ prathamāntābhyām asyety asmin narthe brāhmaṇe tannāmny abhidheye ḍaṇ bhavati. traiṃśāni brāhmaṇāni. cātvāriṃśāni. ākhyāgrahaṇaṃ kim? cātvāriṃśatkaḥ.

bhṛtivasnāṃśāḥ (4.1.66)
prathamāntād asyety asmin narthe yathāvidhi ṭhañādayo bhavanti, yat tat prathamāntaṃ bhṛtyādi ced bhavati. pañca bhṛtir vā vasno vā aṃśo vā asya, pañcakaḥ.

tat pacati droṇād aṇ ca (4.1.67)
dvitīyāntāt pacatīty etasmin narthe droṇād aṇ bhavati, ṭhañ ca. drauṇī, drauṇikī.

saṃbhavaty avaharati ca (4.1.68)
saṃbhavaty avaharati pacatīty eteṣv artheṣu dvitīyāntād yathāvidhi ṭhañādayo bhavanti. prasthaṃ saṃbhavaty avaharati pacati vā, prāsthikaḥ. khārīkaḥ.

pātrācitāḍhakāt kho vā (4.1.69)
pātrādibhyo dvitīyāntebhyaḥ saṃbhavatyādiṣv artheṣu kho vā bhavati. pātrīṇā, pātrikī. ācitīnā, ācitikī. āḍhakīnā, āḍhakikī.

saṃkhyādeḥ ṣṭhaṃś ca (4.1.70)
saṃkhyādeḥ pātrādyantāt saṃbhavatyādiṣv artheṣu ṣṭhan bhavati, khaś ca vā. dvipātrikī, dvipātrīṇā, dvipātrī. dvyācitikī, dvyācitīnā, dvyācitā. dvyāḍhakikī, dvyāḍhakīnā, dvyāḍhakī.

kulijād vā (4.1.71)
kulijāt saṃkhyādeḥ saṃbhavatyādiṣv artheṣu ṣṭhan bhavati, kho vā, yathāprāptaṃ ca. kho vā (69) ity anuvartamāne punarvāvacanaṃ luko 'pi vikalpārtham. dvikulijikī, dvikulijīnā, dvaikulijikī, dvikulijī.

vaṃśādibhyo harati vahaty āvahati bhārāt (4.1.72)
vaṃśādibhyaḥ parād bhārād dvitīyāntād dharatyādiṣv artheṣu ṭhañ bhavati. vaṃśabhāraṃ harati vahaty āvahati vā, vāṃśabhārikaḥ. kauṭajabhārikaḥ. vaṃśādibhya iti kim? bhāraṃ vahati. athavā vaṃśādibhyo bhārabhūtebhyo dvitīyāntebhyo vahatyādiṣv artheṣu ṭhañ bhavati. vaṃśān bhārabhūtān harati vahaty āvahati vā, vāṃśikaḥ. kauṭajikaḥ. bhārād iti kim? vaṃśaṃ harati. vaṃśa - kuṭaja - balbaja - mūla - sthūṇā - akṣa - aśman - ikṣu - khaṭvā.

dravyavasnāt kanṭhanau (4.1.73)
dravyād dvitīyāntād dharatyādiṣv artheṣu kan bhavati, vasnāṭ ṭhan. dravyakaḥ, vasmikaḥ.

arhati (4.1.74)
arhatyarthe dvitīyāntād yathāvidhi ṭhañādayo bhavanti. vastram arhati, vāstrikaḥ. śatyaḥ, śatikaḥ.

chedādibhyo nityam (4.1.75)
chedādibhyo dvitīyāntebhyo nityam arhatīty etasmin narthe ṭhañ bhavati. sarvadā chedam arhati, chaidikaḥ. bhaidikaḥ. cheda - bheda - droha - doha - narta - karṣa - saṃprayoga - viprakarṣa - saṃpraśna - virāga viraṅgaṃ ca.

śīrṣacchedād yac ca (4.1.76)
śīrṣacchedād dvitīyāntān nityam arhatīty etasmin narthe yad bhavati, ṭhañ ca. śīrṣacchedyaḥ, śairṣacchedikaḥ.

yajñād ghaḥ (4.1.77)
yajñād dvitīyāntād arhatīty etasmin narthe gho bhavati. yajñiyaḥ. yo 'pi yajñakarmārhati, yajñam asāv arhati.

pātrād yaś ca (4.1.78)
pātrād dvitīyāntād arhatyarthe gho bhavati, yaś ca. pātriyaḥ, pātryaḥ.

daṇḍādibhyaḥ (4.1.79)
daṇḍādibhyo dvitīyāntebhyo 'rhatyarthe yo bhavati. daṇḍyaḥ, musalyaḥ. daṇḍa - musala - madhuparka - kaśā - argha - medhā - megha - udaka - vadha - yuga - ibha.

dakṣiṇākaḍaṅgarasthālībilāc chaś ca (4.1.80)
dakṣiṇādibhyo dvitīyāntebhyo 'rhatyarthe cho bhavati, yaś ca. dakṣiṇām arhati: dakṣiṇīyaḥ, dakṣiṇyaḥ. kaḍaṅgarīyaḥ, kaḍaṅgaryaḥ. sthālībilīyaḥ, sthālībilyaḥ.

ārtvijīnaḥ (4.1.81)
ayaṃ śabdo nipātyate, ṛtvijam arhati, ṛtvikkarma vā arhatīty etasmin narthe.

adhṛṣṭākāryayoḥ śālīnakaupīne (4.1.82)
śālām arhati praveṣṭum: śālīna ity adhṛṣṭe nipātyate. kūpam arhati praveṣṭum: kaupīna ity akārye.

pārāyaṇaturāyaṇacāndrāyaṇaṃ vartayati (4.1.83)
etebhyo dvitīyāntebhyo vartayatīty asmin narthe ṭhañ bhavati. pārāyaṇikaḥ, taurāyaṇikaḥ. cāndrāyaṇikaḥ.

saṃśayam āpannaḥ (4.1.84)
saṃśayād dvitīyāntād āpanna ity asmin narthe ṭhañ bhavati. sāṃśayikaḥ.

yojanaṃ gacchati (4.1.85)
yojanād dvitīyāntād gacchatīty asmin narthe ṭhañ bhavati. yaujanikaḥ.

krośayojanādeḥ śatād abhigamanārhe ca (4.1.86)
krośāder yojanādeś ca śatād gacchatīty asmin narthe tato 'bhigamanārhe ca ṭhañ bhavati. krośaśataṃ gacchati, krauśaśatikaḥ. yaujanaśatikaḥ. krośaśatād abhigamanam arhati, krauśaśatikaḥ. yaujanaśatikaḥ.

pathaḥ ṣṭhan (4.1.87)
patho dvitīyāntād gacchatīty asmin narthe ṣṭhan bhavati. pathikaḥ, pathikī.

ṇaḥ panthaś ca nityam (4.1.88)
patho dvitīyāntān nityaṃ gacchatīty asmin narthe ṇo bhavati, panthādeśaś ca. nityaṃ panthānaṃ gacchati: pānthaḥ, pānthā.

ajaśaṅkūttaravārijaṅgalakāntārādināhṛte ca (4.1.89)
ajādipūrvāt pathiśabdāt tṛtīyāntād gacchatīty asmin narthe āhṛte ca ṭhañ bhavati. ajapathena gacchati, ajapathenāhṛtaḥ: ājapathikaḥ. śāṅkupathikaḥ, auttarapathikaḥ, vāripathikaḥ, jāṅgalapathikaḥ, kāntārapathikaḥ.

sthalādinā (4.1.90)
sthalapūrvāt pathiśabdāt tṛtīyāntād āhṛtaṃ gacchatīty anayor arthayoṣ ṭhañ bhavati. sthālapathikaḥ.

madhukamarīcayor aṇ (4.1.91)
sthalapathenāhṛte madhuke marīce ca aṇ bhavati. sthālapathaṃ madhukaṃ marīcaṃ ca.

kālāt (4.1.92)
ayam adhikāraḥ.

tena nirvṛttaḥ (4.1.93)
kālavācinas tṛtīyāntān nirvṛtta ity asmin narthe ṭhañ bhavati. māsena nirvṛttam, māsikam. āhnikam.

tasmai bhṛto 'dhīṣṭaḥ (4.1.94)
caturthyantāt kālavācino bhṛto 'dhīṣṭa ity anayor arthayoṣ ṭhañ bhavati. māsāya bhṛto 'dhīṣṭo vā, māsikaḥ. sāṃvatsarikaḥ.

taṃ bhūto bhāvī (4.1.95)
dvitīyāntāt kālavācino bhūto bhāvīty anayor arthayoṣ ṭhañ bhavati. māsaṃ bhūto bhāvī vā, māsikaḥ. sāṃvatsarikaḥ. ataḥ paraṃ nirvṛttādiṣv artheṣu yathāsaṃbhavaṃ vidhir veditavyaḥ.

māsād vayasi yatkhañau (4.1.96)
māsād dvitīyāntād vayasi gamyamāne bhūte 'rthe yatkhañau bhavataḥ. māsaṃ bhūto: māsyaḥ, māsīnaḥ. māsīnā duhitāsya, māsīnāduhitṛkaḥ: ādaijjhetur (5.2.36) iti puṃvadbhāvo na bhavati.

saṃkhyāder yap (4.1.97)
saṃkhyāder māsād vayasi gamyamāne yap paro bhavati. dvau māsau bhūtaḥ, dvimāsyaḥ.

ṣaṣo ṇyac ca vā (4.1.98)
ṣaḍāder māsād vayasi gamyamāne ṇyad bhavati, yap ca vā. ṣaḍ māsān bhūtaḥ: ṣāṇmāsyaḥ, ṣāṇmāsikaḥ, ṣaṇmāsyaḥ.

ṭhaṃś cānyatra (4.1.99)
vayaso 'nyatra ṣaḍāder māsān nirvṛttādiṣv artheṣu ṭhan bhavati, ṇyac ca. ṣaḍbhir māsair nirvṛttaḥ, ṣaḍbhyo māsebhyo bhṛto 'dhīṣṭo vā, ṣaḍ māsān bhūto bhāvī vā: ṣaṇmāsikaḥ, ṣāṇmāsyaḥ.

samāyāḥ khaḥ (4.1.100)
nirvṛttādiṣv artheṣu samāyāḥ kho bhavati. samayā nirvṛttaḥ, samāyai bhṛto 'dhīṣṭo vā, samāṃ bhūto bhāvī vā: samīnaḥ.

saṃkhyāder vā (4.1.101)
saṃkhyādeḥ samāyā nirvṛttādiṣv artheṣu kho vā bhavati. dvisamīnaḥ, dvaisamikaḥ.

rātryahaḥsaṃvatsarāt (4.1.102)
rātryahaḥsaṃvatsarebhyaḥ saṃkhyādibhyo nirvṛttādiṣv artheṣu kho vā bhavati. dvirātrīṇaḥ, dvairātrikaḥ. dvyahīnaḥ, dvaiyahnikaḥ. dvisaṃvatsarīṇaḥ, dvisāṃvatsarikaḥ.

varṣāl luk ca (4.1.103)
varṣāt saṃkhyāder nirvṛttādiṣv artheṣu kho vā bhavati, ṭhaño luk ca vā. dvivarṣīṇaḥ, dvivarṣaḥ, dvivārṣikaḥ. bhāvini tu dvaivarṣikaḥ.

prāṇini (4.1.104)
saṃkhyāder varṣāt prāṇini khasyāpi lug eva bhavati, punarvidhānāt. dvivarṣaḥ, trivarṣaḥ. ṣaṣṭikā iti pūrveṇaiva kanā siddham: ṣaṣṭir dināni pākaparimāṇam eṣām iti ṣaṣṭikāḥ śālayaḥ. rūḍhitvān na mudgādiṣv atiprasaṅgaḥ.

tena sukarakāryalabhyaparijayyam (4.1.105)
tṛtīyāntāt kālavācinaḥ sukarādiṣv artheṣu ṭhañ bhavati. māsena sukaraṃ vā kāryaṃ vā labhyaṃ vā parijayyaṃ vā, māsikam.

tad asya brahmacarye (4.1.106)
dvitīyāntāt kālavācino 'syeti ṣaṣṭhyarthe ṭhañ bhavati, brahmacarye gamyamāne. māsam asya brahmacaryam, māsiko brahmacārī. athavā tad iti prathamāntād asyeti ṣaṣṭhyarthe brahmacarye 'bhidheye ṭhañ bhavati. māso 'sya brahmacaryasya, māsikaṃ brahmacaryam.

mahānāmnyādīnām (4.1.107)
mahānāmnyādīnāṃ ṣaṣṭhyantānāṃ brahmacarye 'bhidheye ṭhañ bhavati. mahānāmnīnām ṛcāṃ brahmacaryam, māhānāmnikam - ādityavratikam - gaudānikam.

tac carati (4.1.108)
mahānāmnyādibhyo dvitīyāntebhyaś caratīty asmin narthe ṭhañ bhavati. mahānāmnīnāṃ vrataṃ tacchabdenocyate. tac carati, māhānāmnikaḥ.

devavratādibhyo ḍiniḥ (4.1.109)
devavratādibhyo dvitīyāntebhyaś caratīty asmin narthe ḍinir bhavati. devavratī - tilavratī - avāntaradīkṣī.

aṣṭācatvāriṃśato ḍvuṃś ca (4.1.110)
dvitīyāntād aṣṭācatvāriṃśataś caratīty asmin narthe ḍvun bhavati, ḍiniś ca. aṣṭācatvāriṃśataṃ varṣāṇi vrataṃ carati, aṣṭācatvāriṃśakaḥ, aṣṭācatvāriṃśī.

cāturmāsyād yalopaś ca (4.1.111)
cāturmāsyād dvitīyāntāc caratīty asmin narthe ḍvun bhavati ḍiniś ca, yakārasya ca lopaḥ. cāturmāsyaṃ vrataṃ carati: cāturmāsakaḥ, cāturmāsī.

tasya dakṣiṇā yajñebhyaḥ (4.1.112)
ṣaṣṭhyantebhyo yajñavācibhyo dakṣiṇāyām arthe ṭhañ bhavati. agniṣṭomasya dakṣiṇā, āgniṣṭomikī. vājapeyikī.

tatra dīyate (4.1.113)
tatreti saptamyantebhyo yajñavācibhyo dīyata ity asmin narthe ṭhañ bhavati. agniṣṭome dīyate, āgniṣṭomikaḥ. vājapeyikaḥ, rājasūyikaḥ.

kālāt kāryaṃ ca bhavavat (4.1.114)
kālavācibhyaḥ saptamyantebhyaḥ kāryaṃ dīyata ity anayor arthayor bhave iva ṭhañādayo bhavanti. māse kāryaṃ dīyate vā, māsikam. vāsantam, prāvṛṣeṇyam, vārṣikam. haimantam, haimanam. sāyantanam.

vyuṣṭādibhyo 'ṇ (4.1.115)
vyuṣṭādibhyaḥ saptamyantebhyaḥ kāryaṃ dīyata ity anayor arthayor aṇ bhavati. vyuṣṭe kāryaṃ dīyate vā, vaiyuṣṭam. naityam. vyuṣṭa - nitya - niṣkramaṇa - praveśana - tīrtha - saṃgrāma - saṃghāta - agnipada - pīlumūla. ākṛtigaṇaś cāyam.

yathākathācāṇ ṇaḥ (4.1.116)
yathākathācaśabdāt kāryaṃ dīyata ity anayor arthayor ṇo bhavati. yathākathāca kāryaṃ dīyate vā: yāthākathācaṃ kāryam, yāthākathācā dakṣiṇā.

tena hastād yat (4.1.117)
tṛtīyāntād dhastāt kāryaṃ dīyata ity anayor arthayor yad bhavati. hastena kāryaṃ dīyate vā, hastyam.

śobhate (4.1.118)
tṛtīyāntāc chobhata ity asmin narthe ṭhañ bhavati. karṇaveṣṭakābhyāṃ śobhate, kārṇaveṣṭakikaṃ mukham. vāstrayugikaṃ śarīram.

karmaveṣād yat (4.1.119)
karmaveṣābhyāṃ tṛtīyāntābhyāṃ śobhata ity asmin narthe yad bhavati. karmaṇyaṃ śauryam. veṣyo naṭaḥ.

tasmai prabhavati saṃtāpādibhyaḥ (4.1.120)
caturthyantebhyaḥ saṃtāpādibhyaḥ prabhavatīty asmin narthe ṭhañ bhavati. saṃtāpāya prabhavati, sāṃtāpikaḥ. sāṃnāhikaḥ. saṃtāpa - saṃnāha - saṃgrāma - saṃyoga - saṃparāya - saṃveśa - nirghoṣa - nisarga - visarga - upasarga - pravāsa - upavāsa - saṃghāta - saṃpāda - saktu - māṃsaudanād vigṛhītād api.

yogād yac ca (4.1.121)
caturthyantād yogāt prabhavatīty asmin narthe yad bhavati, ṭhañ ca, yogāya prabhavati: yogyam, yaugikam.

karmaṇa ukañ (4.1.122)
karmaṇaś caturthyantāt prabhavatīty asmin narthe ukañ bhavati. kārmukam.

so 'sya prāptaḥ samayāt (4.1.123)
samayaśabdāt prathamāntād asyeti ṣaṣṭhyarthe ṭhañ bhavati, sa cet prāpto bhavati. samayaḥ prāpto 'sya, sāmayikaḥ.

ṛtvādibhyo 'ṇ (4.1.124)
ṛtvādibhyaḥ prathamāntebhyo 'syeti ṣaṣṭhyarthe 'ṇ bhavati, prāptāś cet te bhavanti. ṛtuḥ prāpto 'sya, ārtavam - aupavastram - prāśitram.

kālād yat (4.1.125)
kālaśabdāt prathamāntād asyeti ṣaṣṭhyarthe yad bhavati, sa cet prāpto bhavati. kālyaṃ himam.

prakṛṣṭaḥ (4.1.126)
kālāt prathamāntād asyeti ṣaṣṭhyarthe ṭhañ bhavati, sa cet prakṛṣṭo bhavati. kālo viprakṛṣṭo 'sya, kālikam ṛṇam.

prayojanam (4.1.127)
prathamāntād asyeti ṣaṣṭhyarthe ṭhañ bhavati, tac cet prayojanaṃ bhavati. Indramahaḥ prayojanam asya, Aindramahikaḥ.

ekāgārāc caure (4.1.128)
ekāgārāt tad asya prayojanam ity asmin viṣaye caura eva ṭhañ bhavati. aikāgārikaś cauraḥ. caura iti kim? ekāgāraṃ prayojanam asya bhikṣoḥ.

ākālāṭ ṭhaṃś ca (4.1.129)
ākālaśabdāt tad asya prayojanam ity asmin viṣaye ṭhan bhavati, ṭhañ ca. ya eva tasyotpattikālaḥ, sa eva yāvad bhavati: ākāliko 'nadhyāyaḥ. ākālikā vidyut. ākālikī.

cūḍādibhyo 'ṇ (4.1.130)
cūḍādibhyas yad asya prayojanam ity asmin narthe 'ṇ bhavati. cūḍā prayojanam asya, cauḍam - śrāddham.

viśākhāṣāḍhān manthadaṇḍayoḥ (4.1.131)
viśākhāṣāḍhābhyāṃ tad asya prayojanam ity asmin viṣaye manthadaṇḍayor abhidheyayor aṇ bhavati. vaiśākho manthaḥ. āṣāḍho daṇḍaḥ. manthadaṇḍayor iti kim? vaiśākhikaḥ, āṣāḍhikaḥ.

utthāpanādibhyaś chaḥ (4.1.132)
utthāpanādibhyas tad asya prayojanam ity asmin viṣaye cho bhavati. utthāpanīyam, upasthāpanīyam. utthāpana - upasthāpana - anupravacana - praveśana - saṃveśana - anuveśana - anuvacana - anuvāsana - anurohaṇa - ārohaṇa - ārambhaṇa - viśipūripadiruhisamāpiprakṛter anāt sapūrvapadāt: gṛhapraveśanīyam, prapāpūraṇīyam, aśvaprapadanīyam, prāsādārohaṇīyam, vyākaraṇasamāpanīyam.

svargādibhyo yat (4.1.133)
svargādibhyas tad asya prayojanam ity asmin narthe yad bhavati. svargyam - dhanyam - yaśasyam - āyuṣyam - kāmyam.

puṇyāhavācanādibhyo luk (4.1.134)
puṇyāhavācanādibhyas tad asya prayojanam ity asmin viṣaye ṭhaño lug bhavati. puṇyāhavācanam - svastivācanam - śāntivācanam.

ive vatiḥ (4.1.135)
ivārthe vatir bhavati. rājeva vartate, rājavat. rājñeva vyavahṛtam anena, rājavat. brāhmaṇasyeva vṛttam asya, brāhmaṇavat. Mathurāyām iva Pāṭaliputre prāsādāḥ, Mathurāvat. devam iva bhavantaṃ paśyāmi, devavat. parvatād ivāsanād avarohati, parvatavat. brāhmaṇāyeva Devadattāya dadāti, brāhmaṇavat. atrāpi tadarham ity eteneṣyata eva: devam arhati yad darśanam, parvatam arhati yad avarohaṇam, brāhmaṇam arhati yad dānam iti. yady evam ivārtho 'sty evety anenaiva siddho guṇasāmye 'pi: Devadatta iva sthūlaḥ, Devadattavat sthūlaḥ. guṇād api: andhavat, jaḍavat. dravyasāmye 'pi: Devadattavad gomān. atrāpi vā bhavati, saṃbhavāt kriyāsāmyam astīti sarvatra bhavitavyam.

tasya bhāvas tvatalau (4.1.136)
ṣaṣṭhyantād bhāve tvatalau bhavataḥ. kaḥ punar bhāvaḥ? bhavato 'smād abhidhānapratyayāv iti bhāvaḥ, śabdasya pravṛttinimittam. śuklasya paṭasya bhāvaḥ, śuklatvaṃ śuklateti guṇo bhāvaḥ. śuklasya guṇasya bhāvaḥ, śuklatvaṃ śuklateti śuklaguṇajātiḥ. gotvaṃ goteti gojātiḥ. pācakatvam, daṇḍitvam, viṣāṇitvam, rājapuruṣatvam iti kriyādisaṃbandhitvam. Devadattatvam, candratvam, sūryatvam iti tadavasthāviśeṣasāmānyam. ākāśatvam abhāvatvam ity upacaritabhedasāmānyam.

naño 'nanyārthe (4.1.137)
nañaḥ parād ananyapadārthe vartamānād bhāve tvatalāv eva bhavataḥ. amṛdutvam, amṛdutā. naña iti kim? mārdavam. ananyārtha iti kim? nāsya paṭur asti, apaṭuḥ, apaṭor bhāvaḥ āpaṭavam.

caturasaṃgatalavaṇavaḍabudhakatarasalasād vā (4.1.138)
caturādibhyo nañpūrvebhyo bhāve tvalatau vā bhavataḥ. acaturatvam, acaturatā, ācaturyam. asaṃgatatvam, asaṃgatatā, āsaṃgatyam. alavaṇatvam, alavaṇatā, ālavaṇyam. avaḍatvam, avaḍatā, āvaḍyam. abudhatvam, abudhatā, ābudhyam. akatatvam, akatatā, ākatyam. arasatvam, arasatā, ārasyam. alasatvam, alasatā, ālasyam.

pṛthvādibhya imanic (4.1.139)
pṛthvādibhyo bhāve imanij bhavati. prathimā, pārthavam, pṛthutvam, pṛthutā. mradimā, mārdavam, mṛdutvam, mṛdutā. pṛthu - mṛdu - mahat - paṭu - aṇu - laghu - bahu - sādhu - āśu - uru - guru - bahula - khaṇḍa - caṇḍa - akiṃcana - bāla - hoḍa - pāka - vatsa - manda - svādu - ṛju - hrasva - dīrgha - kṣudra - kṣipra - priya.

varṇadṛḍhādibhyaḥ ṣyañ ca (4.1.140)
varṇaviśeṣavācibhyo dṛḍhādibhyaś ca bhāve ṣyañ bhavati, imanij vā. śauklyam, śuklimā, śuklatvam, śuklatā. dārḍhyam, draḍhimā, dṛḍhatvam, dṛḍhatā. ṣakāro ṅīṣarthaḥ: aucitī, yāthākāmī. dṛḍha - parivṛḍha - vṛṣa - bhṛśa - kṛśa - cukra - āmra - āmla - tṛṣṇā - lavaṇa - śīta - uṣṇa - jaḍa - badhira - mūka - mūrkha - paṇḍita - madhura.

guṇavacanabrāhmaṇādibhyaḥ karmaṇi ca (4.1.141)
guṇam uktavadbhyo brāhmaṇādibhyaś ca karmaṇi bhāve ca ṣyañ vā bhavati. jaḍasya karma bhāvo vā: jāḍyam, jaḍimā, jaḍatvam, jaḍatā. brāhmaṇyam, brāhmaṇatvam, brāhmaṇatā. Māṇavyam, Māṇavatvam, Māṇavatā. brāhmaṇa - Māṇava - vāḍava - arhato num ca: ārhantyam - cora - dhūrta - dūta - ārādhaya - uparādhaya - ekabhāva - dvibhāva - tribhāva - anyabhāva - kṣetrajña - saṃvādin - saṃveśin - saṃbhāṣin - bahubhāṣin - śīrṣaghātin - samastha - viṣamastha - paramastha - madhyastha - anīśvara - kuśala - capala - nipuṇa - paṇḍita - niṣkula - piśuna - bāliśa - alasa - duṣpuruṣa - rājan - vaṇij - purohita - khaṇḍika - patyanta - rājapuruṣa - gaṇapati - adhipati - gaḍula - dāyāda - viśasti - viyāta - cāturvarṇyādīnāṃ svarthe: catvāra eva varṇāś cāturvarṇyam - cāturvedyam - cāturāśramyam - trailokyam - sarvavedasyobhayapadādaic ca: sārvavaidyam. ākṛtigaṇo 'yam.

sakhidūtavaṇigbhyo yaḥ (4.1.142)
sakhyādibhyo bhāve karmaṇi ca yo bhavati vā. sakhyam, sakhitvam, sakhitā. dūtyam, dūtatvam, dūtatā, dautyam. vaṇijya, vaṇiktvam, vaṇiktā, vāṇijyam.

steyam (4.1.143)
stenasya bhāve karmaṇi va steyam iti nipātyate vā. steyam, stainyam, stenatvam, stenatā.

kapijñātyor ḍhak (4.1.144)
ābhyāṃ bhāve karmaṇi ca vā ḍhag bhavati. kāpeyam, kapitvam, kapitā. jñāteyam, jñātitvam, jñātitā. vānaspatyam, paurohityam ityādi brāhmaṇāditvāt ṣyañaiva siddham.

prāṇijātivayo'rthodgātrādibhyo 'ñ (4.1.145)
prāṇijātivācino vayovacanād udgātrādibhyaś ca bhāvakarmaṇor añ vā bhavati. āśvam, aśvatvam, aśvatvam, aśvatā. kaumāram, kumāratvam, kumāratā. audgātram, udgātṛtvam, udgātṛtā; aunnetram, unnetṛtvam, unnetṛtā. udgātṛ - unnetṛ - pratihartṛ - praśāstṛ - hotṛ - kartṛ - bhartṛ - rathagaṇaka - pattigaṇaka - suṣṭhu - duṣṭhu - adhvaryu - vadhū - subhaga.

hāyanāntayuvādibhyo 'ṇ (4.1.146)
hāyanāntād yuvādibhyaś ca bhāvakarmaṇor aṇ vā bhavati. dvaihāyanam, dvihāyanatvam, dvihāyanatā. yauvanam, yuvatvam, yuvatā; sthāviram, sthaviratvam, sthaviratā. yuvan - sthavira - hotṛ - yajamāna - puruṣād asamāse - bhrātṛ - kutuka - kanduka - śravaṇa - kamaṇḍalu - kustrī - sustrī - duḥstrī - suhṛdaya - suhṛd - durhṛd - subhrātṛ - durbhrātṛ - vṛṣala - parivrājaka - brahmacārin - anṛśaṃsa - hṛdayād asamāse - capala - kuśala - nipuṇa - piśuna - kutūhala - kṣetrajña - śrotriyasya yalopaś ca: śrautram; manojñādipāṭhāt śrautriyakam.

laghor iko 'kaveḥ (4.1.147)
laghoḥ paro ya ik tadantād akaver bhāvakarmaṇor aṇ vā bhavati. śaucam, śucitvam, śucitā. pārthavam, pṛthutvam, pṛthutā. laghor iti kim? pāṇḍutvam. ika iti kim? rasatvam. akaver iti kim? kāvyam. brāhmaṇāditvāt ṣyañ.

yopāntād gurūpottamād asuprakhyād vuñ (4.1.148)
yakāropāntād gurūpottamāt suprakhyavarjitād bhāvakarmaṇor vuñ vā bhavati. rāmaṇīyakam, ramaṇīyatvam, ramaṇīyatā. sāhāyakam, sahāyatvam, sahāyatā, sāhāyyam. yopāntād iti kim? vitānatvam. gurūpottamād iti kim? kṣatriyatvam. asuprakhyād iti kim? suprakhyatvam, sauprakhyam.

cārthasamāsamanojñādibhyaḥ (4.1.149)
cārthe yaḥ samāsas tato manojñādibhyaś ca bhāvakarmaṇor vuñ vā bhavati. śaiṣyopādhyāyikā, śiṣyopādhyāyatvam, śiṣyopādhyāyatā. mānojñakam, manojñatvam, manojñatā. praiyarūpakam, priyarūpatvam, priyarūpatā. manojña - priyarūpa - abhirūpa - ahorūpa - kalyāṇa - medhāvin - āḍhya - kulaputra - chāndasa - chāttra - śrotriya - cora - dhūrta - viśvadeva - yuvan - grāmaputra - grāmaṣaṇḍa - grāmakumāra - amuṣyaputra - amuṣyakula - śarapattra.

gotracaraṇāc chlāghādhikṣepāvagateṣu (4.1.150)
gotravācinaś caraṇavācinaś ca bhāvakarmaṇoḥ ṣlāghādiviṣaye vuñ vā bhavati. Gārgikayā ślāghate, Gārgyatvena ślāghate. Kāṭhikayā ślāghate, Kaṭhatvena ślāghate. Gārgikayātyākurute, Gārgyatvenātyākurute. Kāṭhikayātyākurute, Kaṭhatvenātyākurute. Gārgikām, Gārgyatvam avagatavān prāptavān vā. Kāṭhikām, Kaṭhatvam avagatavān prāptavān vā. ślāghādiṣv iti kim? Gārgyatvam, Kaṭhatvam.

ṛtvigbhyaś chaḥ (4.1.151)
ṛtvigviśeṣavācibhyo bhāvakarmaṇoś cho vā bhavati. acchāvākīyam, acchāvākatvam. mitrāvaruṇīyam, mitrāvaruṇatvam.

brahmaṇas tvaḥ (4.1.152)
ṛtvigvācino brahmaṇas tva eva bhavati. brahmatvam. brāhmaṇaparyāyasya tu brahmatvaṃ brahmatety api bhavati. 

caturthasyādhyāyasya prathamaḥ pādaḥ samāptaḥ.


dhānyebhyaḥ kṣetre khañ (4.2.1)
dhānyebhyaḥ ṣaṣṭhyantebhyaḥ kṣetre khañ bhavati. kulatthānāṃ kṣetram, kaulatthīnam. dhānyebhya iti kim? tṛṇānāṃ kṣetram. kṣetra iti kim? mudgānāṃ kusūlaḥ.

vrīhiśāler ḍhak (4.2.2)
vrīhiśālibhyāṃ ṣaṣṭhyantābhyāṃ kṣetre ḍhag bhavati. vraiheyam, śāleyam.

yavayavakaṣaṣṭikād yat (4.2.3)
yavādibhyaḥ ṣaṣṭhyantebhyaḥ kṣetre yad bhavati. yavyam, yavakyam, ṣaṣṭikyam.

vā tilamāṣomābhaṅgāṇubhyaḥ (4.2.4)
tilādibhyaḥ kṣetre yad vā bhavati. tilyam, tailīnam. māṣyam, māṣīṇam. umyam, aumīnam. bhaṅgyam, bhāṅgīnam. aṇavyam, āṇavīnam.

aśvād ekāhagame khañ (4.2.5)
aśvāt ṣaṣṭhyantād ekāhena gamyamāne khañ bhavati. āśvīno 'dhvā.

goṣṭhād bhūte (4.2.6)
gāvas tiṣṭhanty asmin niti goṣṭhas, tasmād bhūte vartamānāt svārthe khañ bhavati. gauṣṭhīnaḥ. bhūta iti kim? goṣṭho vartate.

sāptapadīnaṃ sakhye (4.2.7)
sāptapadīnam iti sakhye gamyamāne nipātyate. saptabhiḥ padair avāpyate, sāptapadīnaṃ sakhyam. sāptapadīnaḥ sakhā. sāptapadīnaṃ mitram.

sarvacarmaṇā kṛtaḥ (4.2.8)
sarvacarmaśabdāt tṛtīyāntāt kṛte 'rthe khañ bhavati. sārvacarmīṇaḥ. anye tv asamarthasamāsam icchanti: sarvaś carmaṇā kṛtaḥ, sārvacarmīṇa iti.

khaḥ (4.2.9)
sarvacarmaṇas tṛtīyāntāt kṛte 'rthe kho bhavati. sarvacarmīṇaḥ.

yathāmukhasaṃmukhaṃ dṛśyate 'smin (4.2.10)
yathāmukhasaṃmukhaśabdābhyāṃ prathamāntābhyāṃ dṛśyate 'smin nity asmin narthe kho bhavati. yathāmukhaṃ dṛśyate 'smin niti yathāmukhīnaḥ, ādarśādi. saṃmukhīnaḥ. yathāmukham iti sādṛśye 'pi nipātanāt samāsaḥ. samaṃ mukhaṃ saṃmukham iti ca, samyag vā mukhaṃ saṃmukham.

sarvādipathyaṅgakarmapattrapātraṃ vyāpnoti (4.2.11)
pathiprabhṛtibhyo dyitīyāntebhyaḥ sarvādibhyo vyāpnotīty asmin narthe kho bhavati. sarvapathaṃ vyāpnoti, sarvapathīnaḥ. sarvāṅgīṇaḥ, sarvakarmīṇaḥ, sarvapattrīṇaḥ, sarvapātrīṇaḥ.

āprapadaṃ prāpnoti (4.2.12)
padāgraṃ prapadam, tad yāvad āprapadam. tato dvitīyāntāt prāpnotīty asmin narthe kho bhavati. āprapadīnaḥ paṭaḥ.

anupadaṃ baddhā (4.2.13)
anupadaśabdād dvitīyāntād baddhāyāṃ kho bhavati. anupadīnā, upānat.

ayānayaṃ neyaḥ (4.2.14)
ayaḥ pradakṣiṇam, anayaḥ prasavyam. tad ubhayam ayānayam. tato dvitīyāntān neye 'rthe kho bhavati. ayānayīnaḥ śāraḥ.

sarvānnam atti (4.2.15)
sarvānnād dvitīyāntād attīty asmin narthe kho bhavati. sarvānnaṃ bhakṣayati, sarvānnīno brāhmaṇaḥ.

paro'varaparaṃparaputrapautram anubhavati (4.2.16)
paro'varādibhyo dvitīyāntebhyo 'nubhavatīty asmin narthe kho bhavati. paraṃ cāvaraṃ caparo'varam, nipātanād utvam. paraṃ ca parataraṃ ca paraṃparam, nipātanān num. paro'varīṇaḥ, paraṃparīṇaḥ, putrapautrīṇaḥ.

pārāvārāvārapārātyantānukāmaṃ gāmī (4.2.17)
pārāvārādibhyo dvitīyāntebhyo yathāyogaṃ samastāsamastebhyo gāmīty asmin narthe kho bhavati. pārāvāraṃ gāmī, pārāvārīṇaḥ. avārapārīṇaḥ, avārīṇaḥ, pārīṇaḥ. atyantīnaḥ, anukāmīnaḥ.

anugv alam (4.2.18)
anuguśabdād dvitīyāntād alaṃ gāmīty asmin narthe kho bhavati. anugavīnaḥ.

adhvānaṃ yac ca (4.2.19)
adhvanśabdād dvitīyāntād alaṃ gāmīty asmin narthe kho bhavati, yac ca. adhvanīnaḥ, adhvanyaḥ.

abhyamitraṃ chaś ca (4.2.20)
abhyamitraśabdād dvitīyāntād alaṃ gāmīty asmin narthe kho bhavati, chaś ca, yac ca. abhyamitrīṇaḥ, abhyamitrīyaḥ, abhyamitryaḥ.

samāṃsamīnādyaśvīnāgavīnāḥ (4.2.21)
ete śabdāḥ khāntā nipātyante. samāyāṃ samāyāṃ vijāyate, samāṃsamīnā gauḥ. adya śva vā vijāyate bhavati vā, adyaśvīnā. ā goḥ pratipādanād arpaṇāt karma karoti, āgavīnaḥ karmakaraḥ.

aṣaḍakṣāśitaṃgvalaṃkarmālaṃpuruṣādhyantāt (4.1.22)
nāsmin ṣaḍ akṣīni vidyanta ity aṣaḍakṣaḥ. āśitā gāvo 'smin nāśitaṃguḥ; nipātanān num. alaṃ karmaṇe, alaṃ puruṣāya; kuprādaya (2.2.24) iti samāsaḥ. rājany adhi; asmād eva nipātanāt khaviṣaye samāsaḥ. ebhyaḥ svārthe kho bhavati. aṣaḍakṣīṇo mantraḥ. āśitaṃgavīnam araṇyaṃ. alaṃkarmīṇaḥ, alaṃpuruṣīṇaḥ, rājādhīnaḥ.

adiśy añco vā (4.2.23)
añcateḥ kvinantāt svārthe kho vā bhavati, na ced dig ucyate. prāk, prācīnam. apāk, apācīnam. udak, udīcīnam. adiśīti kim? prācī dik.

pīlvādīnāṃ pāke kuṇap (4.2.24)
pīlvādibhyaḥ ṣaṣṭhyantebhyaḥ pāke kuṇap bhavati. pīlukuṇaḥ. pīlu - karkandhū - śamī - karīra - kuvala - badara - aśvattha - khadira - puṣpa.

karṇādīnāṃ mūle jāhac (4.2.25)
karṇādibhyaḥ ṣaṣṭhyantebhyo mūle jāhaj bhavati. karṇajāham, akṣijāham. karṇa - akṣi - nakha - mukha - keśa - pāda - gulpha - bhrū - śṛṅga - danta - oṣṭha - puṣpa.

pakṣasya tiḥ (4.2.26)
pakṣāt ṣaṣṭhyantān mūle tir bhavati. pakṣatiḥ.

tena vittaś cuñcupcaṇapau (4.2.27)
tṛtīyāntād vitte 'rthe cuñcupcaṇapau bhavataḥ. keśair vittaḥ, keśacuñcuḥ. keśacaṇaḥ.

vinā nānā (4.2.28)
etau śabdau nipātyete.

veḥ śālacchaṅkaṭacau (4.2.29)
viśabdāc chālacchaṅkaṭacau bhavataḥ. viśālaḥ, viśaṅkaṭaḥ.

saṃpronneś ca kaṭac (4.2.30)
samaḥ prād udo ner veś ca kaṭaj bhavati. saṃkaṭaḥ, prakaṭaḥ, utkaṭaḥ, nikaṭaḥ, vikaṭaḥ.

avāt kuṭārac ca (4.2.31)
avāt kuṭāraj bhavati, kaṭac ca. avakuṭāraḥ,  avakaṭaḥ.

nāsānatau ṭīṭajnāṭajbhraṭacaḥ (4.2.32)
nāsikāyā namane vācye avāṭ ṭīṭajādayo bhavanti. avaṭīṭam, nāsānamanam. avanāṭam, avabhraṭam. tadyogād avaṭīṭā nāsikā, avaṭīṭaḥ puruṣaḥ.

nibiḍanibirīṣacikkacikinacipiṭāḥ (4.2.33)
ete śabdāḥ nāsānater anyatrāpi yathāyogaṃ nipātyante. nibiḍaḥ, nibirīṣaḥ, cikkaḥ, cikinaḥ, cipiṭaḥ.

klinnacakṣuṣi cillapillacullāḥ (4.2.34)
klinne cakṣuṣī yasya tasmin nabhidheye cillapillacullā iti nipātyante.

upatyakādhityake (4.2.35)
etau śabdau nipātyete. samīpabhūmir upatyakā. uparibhūmir adhityakā. alābūtilomābhaṅgānāṃ rajasi kaṭaj na vaktavyaḥ. kaṭaśabdasya tadrajovācitvāt. alābūnāṃ rajaḥ, alābūkaṭam. tilakaṭam, umākaṭam, bhaṅgākaṭam. kvacit saṃghāte 'pi vartate: avīnāṃ saṃghātaḥ, avikaṭaḥ. uṣṭrakaṭaḥ. paṭaśabdo 'pi vistāre dṛśyate: avīnāṃ vistāraḥ, avipaṭaḥ. goṣṭhajādayo 'pi sthānādiṣu paśunāmādibhyaḥ svabhāvasiddhatvān na vaktavyāḥ, sthānaparyāyo hi goṣṭhaśabdaḥ: gogoṣṭham, mahiṣīgoṣṭham. uṣṭragoyugam, aśvagoyugam iti narapuṃgavavat samāsaḥ. evaṃ hastiṣaḍgavam, uṣṭraṣaḍgavam iti. ghṛtād anyatra snehe tailam iti rūḍhiḥ: sarṣapatailam, iṅgudatailam iti. śākaṭam, śākinam iti kṣetraparyāyaḥ: ikṣuśākaṭam, mūlaśākinam iti.

karmaṇi ghaṭate 'ṭhac (4.2.36)
karmaṇaḥ saptamyantād ghaṭamāne 'ṭhaj bhavati. karmaṭhaḥ.

tad asya saṃjātaṃ tārakādibhya itac (4.2.37)
prathamāntebhyas tārakādibhyo 'syeti ṣaṣṭhyarthe itaj bhavati, saṃjātāś cet te bhavanti. tārakāḥ saṃjātā asya, tārakitaṃ nabhaḥ. puṣpito vṛkṣaḥ. tārakā - puṣpa - kaṇṭaka - ṛjīṣa - mūtra - niṣkramaṇa - purīṣa - uccāra - vicāra - kuḍmala - pracāra - mukula - kusuma - stabaka - kisalaya - vega - nidrā - tandrā - bubhukṣā - pipāsā - śraddhā - abhra - roga - aṅgāra - pallava - droha - doha - sukha - duḥkha - utkarṣa - utkaṇṭha - gara - vyādhi - vraṇa - garbhād aprāṇini.

māne mātraṭ (4.2.38)
prathamāntān mānavrtter asyety asmin narthe mātraḍ bhavati. palam unmānam asya, palamātram. hastaḥ pramāṇam asya, hastamātram. prādeśamātrī samit. śataṃ mānam asya, śatamātram. prasthaḥ parimāṇam asya, prasthamātram. abhedopacārāt prastha ity api bhavati.

ūrdhvaṃ daghnaṭ dvayasaṭ ca (4.2.39)
ūrdhvamānavṛtter asyety asmin narthe daghnaṭ dvayasaṭ mātraṭ bhavati. ūrudaghnam, ūrudvayasam, ūrumātram. jānudaghnī, jānudvayasī, jānumātrī nadī. viṁśatimātrās triṁśanmātrā vā puruṣāḥ? jānudvayasam ūrudvayasaṃ vā nadījalam? iti saṃśaye 'pi prayujyata eva, tathābhyūhanāt. tāvat parimāṇam asyeti yathā vākyaṃ bhavati, tathā vṛttir api bhaviṣyati: tāvanmātram, tāvaddvayasam iti.

hastipuruṣād aṇ ca (4.2.40)
etābhyāṃ prathamāntābhyām ūrdhvamānavṛttibhyām aṇ bhavati, mātraṭ daghnaṭ dvayasaṭ ca. hastī parimāṇam asya, hāstinam. pauruṣam. hastimātram, puruṣamātram. hastidaghnam, puruṣadaghnam. hastidvayasam, puruṣadvayasam.

saṃkhyādeḥ saṃkhyeyāl luk (4.2.41)
saṃkhyādeḥ saṃkhyeyāntān mānavṛtter uktasya lug bhavati. dviprastham, dviprasthī. dvipuruṣam, dvipuruṣī. saṃkhyeyād iti kim? ekādaśamātrā brāhmaṇāḥ santi.

śañśacchater ḍinir vā (4.2.42)
śanantāt śadantāt śatyantāc ca tad asya parimāṇam ity asmin narthe ḍinir vā bhavati. pañcadaśino 'rdhamāsāḥ, triṃśino māsāḥ, viṃśino 'ṅgirasaḥ. pañcadaśamātrāḥ, triṃśanmātrāḥ, viṃśatimātrāḥ.

yattadetado vatup (4.2.43)
yadādibhyaḥ 'prathamāntebhyo mānavṛttibhyo 'syety asmin narthe vatup vā bhavati. yat parimāṇam asya, yāvat. tāvat, etāvat. yanmātram, tanmātram, etanmātram.

iyat kiyat (4.2.44)
idamaḥ kimaś ca vatup, tatra caitad rūpaṃ nipātyate vā.

katiḥ saṃkhyāyām (4.2.45)
katīti nipātyate vā saṃkhyāyāṃ viṣaye. katy ete? kiyanta ete?

aṁśe saṁkhyāyās tayaṭ (4.2.46)
avayavavṛtteḥ saṃkhyāyāḥ prathamāntāyā asyeti ṣaṣṭhyarthe tayaḍ bhavati. pañca aṁśā asya, pañcatayaḥ saṁghaḥ. pañcatayī śālā.

dvitribhyām ayaṭ vā (4.2.47)
dvitribhyām aṁśavṛttibhyāṃ prathamāntābhyām asyeti ṣaṣṭhyarthe ayaṭ vā bhavati. dvāv aṁśāv asya, dvayam. trayam. dvitayam, tritayam.

ubhāt (4.2.48)
ubhaśabdād aṁśavṛtteḥ prathamāntād asyeti ṣaṣṭhyarthe ayaṭ bhavati, nityaṃ yogavibhāgāt. ubhayo maṇiḥ, ubhayī sthitiḥ, ubhaye devamanuṣyāḥ.

nimānanimeyayor mayaṭ (4.2.49)
nimānanimeyayor aṁśe vartamānayoḥ saṃkhyāyā asyeti ṣaṣṭhyarthe nimāne nimeye vā mayaṭ bhavati. dvau yavāṃśau nimānam asyodaśvitaḥ, dvimayam udaśvid yavānām. trimayam. dvāv udaśvidaṃśau nimeyam eṣāṃ yavānām, dvimayā yavā udaśvitaḥ. trimayāḥ. nimānanimeyasaṃbandhe ṣaṣṭhī. iha kasmān na bhavati: dvau yavāṃśau nimānam eṣām udaśvidaṃśānām iti? samuditānāṃ yavāṃśasaṃkhyāsaṃbandhābhāvāt. pratyekasaṃbandhe tu bhavitavyam eva. tathā dvāv udaśvidaṃśau nimeyam eṣāṃ yavāṃśānām iti. eko yavāṃśo nimānam asyodaśvita iti na bhavati, ekasyāṃśāṃśikalpanābhāvāt; samatā tu tadāvagamyate. athavā nimānanimeyayor aṃśabhūtāyāḥ saṃkhyāyā asyeti ṣaṣṭhyarthe tasmin neva nimāne nimeye vā mayaṭ bhavati. dvāv aṃśāv eṣāṃ nimānabhūtānāṃ yavānām, dvimayā yavā udaśvitaḥ. trimayāḥ. dvāv aṁśāv asya nimeyabhūtasyodaśvitaḥ, dvimayam udaśvid yavānām. trimayam. eko 'ṃśo yavānām iti kasmān na bhavati? nimeyāṃśānavagamāt. eko 'ṃśa udaśvita iti kasmān na bhavati? nimānāṃśānavagamāt. adhyardhaṃ yavānām iti kasmān na bhavati? adhyardhaṃ na saṃkhyā, saṃkhyādhyardhāder (4.1.38) iti pṛthaggrahaṇāt. aṃśa ity eva: dvau vrīhiyavau nimānam asyodaśvitaḥ. saṃkhyāyā ity eva: aṃśo nimānam asyodaśvitaḥ.

śatiśaddaśāntādhikāsmiñ śatasahasre ḍaḥ (4.2.50)
śatyantāyāḥ śadantāyā daśāntāyāś ca saṃkhyāyāḥ prathamāntāyā asmin niti saptamyarthe ḍo bhavati, sā cet saṃkhyādhikā bhavati, yat tad asmin niti tac cec chataṃ sahasraṃ śatasahasraṃ vā bhavati. viṃśatir adhikāsmiñ śate, viṃśaṃ śatam. ekaviṃśaṃ śatam, sahasraṃ vā. triṃśaṃ śatam, ekatriṃśam. ekādaśam, dvādaśam. śangrahaṇena siddhe daśāntagrahaṇaṃ kevalanivṛttyartham. śatiśadantāt tu kevalād akevalāc ca bhavati, tadantamātragrahaṇāt. śatiśaddaśānteti kim? ṣaḍ adhikā asmiñ śate. adhiketi kim? pañcadaśa hīnā asmiñ śate. asmin niti kim? viṃśatir adhikāsmāc chatāt. śatasahasra iti kim? ekādaśa adhikā asyāṃ viṃśatau. iha kasmān na bhavati: ekādaśa paṇā adhikā asmin kārṣāpaṇaśata iti? paṇādhikyānavabodhāt. ekādaśaṃ kārṣāpaṇaśatam iti hy ukte samānajātīyānām eva kārṣāpaṇānām ādhikyaṃ pratīyate.

tasya pūraṇe ḍaṭ (4.2.51)
ṣaṣṭhyantāyāḥ saṃkhyāyāḥ pūraṇe ḍaṭ bhavati. sā saṃkhyā pūryate yena tat pūraṇam. ekādaśānāṃ pūraṇam, ekādaśaḥ. dvādaśaḥ, dvādaśī. saṃkhyāpūraṇagrahaṇād iha na bhavati: dvādaśānāṃ muṣṭikānāṃ pūraṇo ghaṭa iti.

viṃśatyādibhyas tamaṭ va (4.2.52)
viṃśatyādibhyaḥ ṣaṣṭhyantebhyaḥ pūraṇe tamaṭ vā bhavati. viṃśatitamaḥ, viṃśaḥ. ekaviṃśatitamaḥ, ekaviṃśaḥ. triṃśattamaḥ, triṃśaḥ. pañcāśattamaḥ, pañcāśaḥ. aṣṭāpañcāśattamaḥ, aṣṭāpañcāśaḥ.

śatādimāsārdhamāsasaṃvatsarāt (4.2.53)
śatādibhyo māsādibhyaś ca ṣaṣṭhyantebhyaḥ pūraṇe tamaṭ bhavati, nityaṃ punarvidhānāt. śatatamaḥ, ekaśatatamaḥ. sahasratamaḥ, ekasahasratamaḥ. māsatamaḥ, ardhamāsatamaḥ, saṃvatsaratamaḥ.

ṣaṣṭhāder asaṃkhyādeḥ (4.2.54)  
ṣaṣṭyādibhyo 'saṃkhyādibhyaḥ pūraṇe nityaṃ tamaṭ bhavati. ṣaṣṭitamaḥ, saptatitamaḥ, aśītitamaḥ, navatitamaḥ. asaṃkhyāder iti kim? ekaṣaṣṭaḥ, ekaṣaṣṭitamaḥ.

no maṭ (4.2.55)
nāntād asaṃkhyādeḥ pūraṇe maṭ bhavati. pañcamaḥ, saptamaḥ. asaṃkhyāder ity eva: ekādaśaḥ.

ṣaṭkatikatipayāt thaṭ (4.2.56)
etebhyaḥ pūraṇe thaṭ bhavati. ṣaṣṭhaḥ, katithaḥ, katipayathaḥ.

caturaḥ (4.2.57)
caturaḥ pūraṇe thaṭ bhavati. caturthaḥ.

yacchau calopaś ca (4.2.58)
caturaḥ pūraṇe yacchau bhavataḥ, cakārasya ca lopaḥ. turyaḥ, turīyaḥ.

dvitīyatṛtīyau (4.2.59)
etau śabdau pūraṇe nipātyete.

bahupūgagaṇasaṃghāt tithaṭ (4.2.60)
etebhyaḥ pūraṇe tithaṭ bhavati. bahutithaḥ, pūgatithaḥ, gaṇatithaḥ, saṃghatithaḥ.

vator ithaṭ (4.2.61)
vatvantāt pūraṇe ithaṭ bhavati. yāvatithaḥ, tāvatithaḥ.

bhāge 'ṣṭamāñ ño vā (4.2.62)
bhāge vartamānād aṣṭamāt svārthe ño vā bhavati. aṣṭamo bhāgaḥ, āṣṭamaḥ. paśvaṅge 'py anenaiva siddham.

ṣaṣṭhāt (4.2.63)
bhāge vartamānāt ṣaṣṭhāt svārthe ño vā bhavati. ṣaṣṭho bhāgaḥ, ṣāṣṭhaḥ.

māne kaṃś ca (4.2.64)
mānaviṣaye bhāge vartamānāt ṣaṣṭhāt svārthe kan bhavati, ñaś ca vā. ṣaṣṭhako bhāgaḥ, ṣāṣṭhaḥ, ṣaṣṭhaḥ.

tena gṛhṇātīti luk ca (4.2.65)
tṛtīyāntāt pūraṇārthād gṛhṇātīty asmin narthe kan bhavati, luk ca pūraṇārthānāṃ ḍaḍādīnām. ṣaṣṭhena rūpeṇa gṛhṇāti, ṣaṭkaḥ. pañcakaḥ. itiśabdo vivakṣārthaḥ, tena granthagrahaṇa eva bhavati. iha na bhavati: pañcamena dinena śatruṃ gṛhṇāti.

grahaṇe vā (4.2.66)
yena rūpeṇa gṛhyate tasmin pūraṇe vihitasya kan bhavati, luk ca vā. dvitīyena rūpeṇa granthaṃ gṛhṇāti: dvikaṃ grahaṇam, dvitīyakam. trikam, tṛtīyakam.

ekād ākinic cāsahāye (4.2.67)
ekād asahāye kan bhavati, ākinic ca vā. ekakaḥ, ekākī, ekaḥ.

ākarṣādiṣu kuśalaḥ (4.2.68)
ākarṣādibhyaḥ saptamyantebhyaḥ kuśala ity asmin narthe kan bhavati. ākarṣakaḥ, tasarukaḥ. ākarṣa - tsaru - piśāca - picaṇḍa - aśani - aśman - nicaya - jaya - naya - pāda - hrada - hlāda - śakuni.

pathakaḥ (4.2.69)
ayaṃ śābdo nipātyate, pathi kuśala ity asmin narthe.

dhanahiraṇye kāmaḥ (4.2.70)
etābhyāṃ saptamyantābhyāṃ kāme kan bhavati. dhane kāmaḥ, dhanakaḥ. hiraṇyakaḥ.

svāṅgeṣu saktaḥ (4.2.71)
svāṅgebhyaḥ saptamyantebhyaḥ sakte kan bhavati. danteṣu saktaḥ, dantakaḥ. mukhakaḥ, dantauṣṭhakaḥ, keśanakhakaḥ.

audariko 'lase (4.2.72)
audarika ity alase nipātyate, udare sakta ity asmin narthe. udarako 'nyaḥ.

sasyena parijātaḥ (4.2.73)
sasyaśabdāt tṛtīyāntāt parijāte 'rthe kan bhavati. sasyakaḥ khaḍgaḥ, sasyako maṇiḥ. sāreṇa sarvataḥ saṃpanna ity arthaḥ.

aṃśaṃ hārī (4.2.74)
aṃśad dvitīyāntād avaśyaṃhāriṇi kan bhavati. aṃśakaḥ.

tantrān navoddhṛte (4.2.75)
tantrāt pañcamyantād acirāpahṛte kan bhavati. tantrakaḥ paṭaḥ.

brāhmaṇān nāmni (4.2.76)
brāhmaṇaśabdāt saṃjñāyāṃ kan bhavati. Brāhmaṇako nāma deśaḥ, yatra kāṇḍaspṛṣṭā brāhmaṇāḥ.

uṣṇāt (4.2.77)
uṣṇān nāmni kan bhavati. uṣṇikā yavāgūḥ. alpānnā. nadīti kecit.

śītāc ca kāriṇi (4.2.78)
śītād uṣṇāc ca kāriṇi kan bhavati. āvaśyake ṇiniḥ. śītam uṣṇaṃ ca kriyāviśeṣaṇam. śītako 'lasaḥ. uṣṇako dakṣaḥ.

adhikam (4.2.79)
adhyārūḍhasya kan bhavati, vṛttyuttarapadalopaś ca nipātyate. adhyārūḍho droṇaḥ khāryām, adhikaḥ. adhyārūḍhā khārī droṇena, adhikā droṇena.

anukābhikābhīkaṃ kamitā (4.2.80)
ete śabdā nipātyante, kamitā cet. anukāmayate, anukaḥ. abhikāmayate: abhikaḥ, abhīkaḥ.

pārśvenānvicchati (4.2.81)
pārśvaśabdāt tṛtīyāntād anvicchatīty asmin narthe kan bhavati. pārśvakaḥ. apraguṇena pathā yo 'rthān anvicchati sa evocyate.

ayaḥśūladaṇḍājinābhyāṃ ṭhak (4.2.82)
etābhyāṃ tṛtīyāntābhyām anvicchatīty asmin narthe ṭhag bhavati. tīkṣṇa upāyo 'yaḥśūlam. tenānvicchati, āyaḥśūlikaḥ. rābhasika ity arthaḥ. dambhopalakṣaṇaṃ daṇḍājinaṃ. tenānvicchati, dāṇḍājinikaḥ. dāmbhika ity arthaḥ.

so 'sya grāmaṇīḥ (4.2.83)
prathamāntād asyeti ṣaṣṭhyarthe kan bhavati, yat tat prathamāntaṃ grāmaṇīś cet tad bhavati. Devadatto grāmaṇīr eṣām, Devadattakāḥ. Yajñadattakāḥ. grāmaṇīr iti kim? Devadattaḥ śatrur eṣām.

śṛṅkhalaṃ bandhanaṃ karabhe (4.2.84)
śṛṅkhalāt prathamāntād asyeti ṣaṣṭhyarthe karabhe 'bhidheye kan bhavati, tac cec chṛṅkhalaṃ bandhanaṃ bhavati. śṛṅkhalaṃ bandhanam asya, śṛṅkhalakaḥ karabhaḥ. bandhanam iti kim? śṛṅkhalam asya vāhyaṃ karabhasya. karabha iti kim? śṛṅkhalam asya bandhanaṃ goḥ.

utka unmanāḥ (4.2.85)
utka iti nipātyate, unmanāś ced bhavati.

kālahetuphalān nāmni (4.2.86)
kālavṛtteḥ prathamāntāt karaṇāt kāryāc cāsyeti ṣaṣṭhyarthe saṃjñāyāṃ kan bhavati. tṛtīyo divaso 'syāvirbhāvāya, tṛtīyako jvaraḥ. caturthakaḥ. viṣapuṣpaṃ kāraṇam asya, viṣapuṣpakam. śītaṃ kāryam asya, śītakam. uṣṇakam. nāmnīti kim? dvitīyo divaso 'sya jātasya.

prāyo 'nnam asmin (4.2.87)
prathamāntāt prāyo'nnavācino 'smin niti saptamyarthe saṃjñāyāṃ kan bhavati. tripuṭāsyāṃ paurṇamāsyāṃ prāyeṇānnam, tripuṭikā paurṇamāsī. kṛsarikā. nāmnīty eva: saktavaḥ prāyeṇānnam asmin.

kulmāṣād aṇ (4.2.88)
prathamāntāt kulmāṣād asmin niti saptamyarthe 'ṇ bhavati. kulmāṣāḥ prāyeṇānnam asyām, kaulmāṣī paurṇamāsī.

vaṭakād iniḥ (4.2.89)
vaṭakaśabdāt prathamāntād asmin niti saptamyartha inir bhavati. vaṭakāḥ prāyeṇānnam asyām, vaṭakinī paurṇamāsī.

sākṣād draṣṭā (4.2.90)
sākṣācchabdād draṣṭety asmin nartha inir bhavati. asaṃkhyatvād antyājādilopaḥ. sākṣī. nāmnīty eva: sākṣād draṣṭā.

śrāddham anenādya bhuktaṃ ṭhaṃś ca (4.2.91)
śrāddhāt prathamāntād aneneti tṛtīyārtha inir bhavati ṭhaṃś ca, tac ced adya bhuktaṃ bhavati. śrāddhī, śrāddhikaḥ.

pūrvāt (4.2.92)
pūrvaśabdād anenety asmin nartha inir bhavati. pūrvam anena bhuktaṃ pītaṃ kṛtaṃ vā, pūrvī. nākriyaḥ kartāstīti sāmarthyād bhuktādikriyādhyāhriyate. pūrvam iti tadviśeṣaṇam.

sapūrvāt (4.2.93)
pūrvaśabdāt sapūrvapadād anenety asmin nartha inir bhavati. bhuktaṃ pūrvam anena, bhuktapūrvy odanam. kṛtapūrvī kaṭam.

iṣṭādibhyaḥ (4.2.94)
iṣṭādibhyo 'nenety asmin nartha inir bhavati. iṣṭam anena, iṣṭī yajñe. pūrtī śrāddhe. iṣṭa - pūrta - upasādita - nigadita - parigadita - nikathita - nipaṭhita - saṃkalita - parikalita - saṃrakṣita - parirakṣita - arcita - gaṇita - avakīrṇa - āyukta - gṛhīta - āmnāta - śruta - āsevita - avadhārita - udgṛhīta - avakalpita - nirākṛta - upakṛta - upākṛta - anuyukta - anugaṇita - anupaṭhita - vyākulita.

anupady anveṣṭā (4.2.95)
anupadīti nipātyate, anveṣṭā cet.

kṣetriyac parakṣetre cikitsyaḥ (4.2.96)
parakṣetre cikitsya ity asmin narthe kṣetriyaj iti nipātyate. cakāraḥ svarārthaḥ. kṣetraṃ śarīram, paraśarīre saṃkramya cikitsyaṃ viṣam, kṣetriyam. paralokaśarīre cikitsyo vyādhiḥ, kṣetriyaḥ. acikitsya ity arthaḥ. parakṣetre sasyārthe cikitsyāni tṛṇāni, kṣetriyāṇi. parakṣetre parakalatre cikitsyo nigrāhyaḥ, kṣetriyaḥ pāradārikaḥ.

indriyam (4.2.97)
indriyam iti nipātyate sarvendriyāṇām. Indrasyātmano liṅgam iti vā, karaṇasya kartṛprayojyatvāt; tena sṛṣṭam iti vā, tatkarmanirjātatvāt; tena juṣṭam iti vā, taddarśanadvārabhūtatvāt.

tad asyāsty atreti matup (4.2.98)
prathamāntād asyāsmin nastīty anayor arthayor matup bhavati. gāvo 'sya santīti gomān. vṛkṣā asmin deśe santi, vṛkṣavān. astīti vartamānakālopādānād bhūtābhir bhaviṣyantībhir vā gobhir na gomān. katham: gomān āsīt, gomān bhaviteti? tadāpi vartamānābhir eva gobhir gomān. bhūto bhāvī ceti padāntaram. itiśabdo vivakṣārthaḥ. ato
bhūmanindāpraśaṃsāsu nityayoge 'tiśāyane,
saṃsarge 'stivivakṣāyāṃ bhavanti matubādayaḥ.
iti vivakṣārthataḥ prayoganiyama upapanno bhavati. śuklaḥ paṭa iti śuklaśabdasya dravyābhidhānasāmarthyān matup na bhavati, yathā jātiśabdebhyo gaur aśva iti. yeṣāṃ tu guṇaśabdānāṃ dravyābhidhānasāmarthyaṃ nāsti, tato bhavaty eva, yathā rasavān, rūpavān, gandhavān, sparśavān iti. rasādibhya iti na vaktavyam, iṣyate hi rasī rasikaḥ, rūpī rūpika iti. atha rasādiviśeṣaṇārthaṃ guṇād iti pāṭhaḥ? tathāpi gandhika iti na sidhyati.

prāṇyaṅgād āto laj vā (4.2.99)
ākārāntāt prāṇyaṅgavācino matvarthe laj vā bhavati. cūḍālaḥ, cūḍāvān. prāṇigrahaṇaṃ kim? śikhāvān pradīpaḥ. aṅgagrahaṇaṃ kim? icchāvān. ata iti kim? hastavān. cakāraś cūḍālo 'sīti svaritabādhanārthaḥ. vety adhikāraḥ.

sidhmādibhyaḥ (4.2.100)
sidhmādibhyo matvarthe laj vā bhavati. sidhmalaḥ, sidhmavān. gaḍulaḥ, gaḍumān. sidhma - gaḍu - maṇi - nābhi - bīja - niṣpāva - pāṃsu - hanu - saktu - māṃsa - parśu - pārṣṇidhamanyor dīrghaś ca - vātadantabalalalāṭānām ū ca - jaṭā ghāṭā kṣepe - parṇa - udaka - prajñā - kṣudrajantūpatāpāc ca. kṣudrajantubhyaḥ: yūkālaḥ, makṣikālaḥ; upatāpāt: vicarcikālaḥ, vipādikālaḥ. mūrchālaḥ.

vatsāṃsāt snehavalinoḥ (4.2.101)
vatsāt snehavati, aṃsād balavati laj bhavati vā. vatsalā gauḥ. aṃsalaḥ puruṣaḥ. snehavalinor iti kim? vatsavatī gauḥ, aṃsavān durbalaḥ. atha viśeṣāśrayaṇād vety anuvartamānam apy akiṃcitkaram. evam anyatrāpi draṣṭavyam.

phenāt (4.2.102)
phenān matvarthe laj bhavati vā. phenalaḥ, phenavān.

picchādibhyaś celac (4.2.103)
picchādibhyaḥ phenāc ca matvartha ilaj bhavati vā. picchilaḥ, picchavān. urasilaḥ, urasvān. phenilaḥ, phenavān. piccha - uras - dhruvakā - jaṭā - ghāṭā - kālāt kṣepe - parṇa - udaka - prajñā - tunda - udara - picaṇḍa - yava - vrīhi - svāṅgād vivṛddhau.

lomādipāmādibhyaḥ śanau (4.2.104)
lomādibhyaḥ śo vā vhavati matvarthe, pāmādibhyo no vā bhavati. lomaśaḥ, romaśaḥ. pāmanaḥ, vāmanaḥ. lomavān ityādi. loman - roman - babhru - valgu - hari - kapi - muni - bharu. lomādiḥ. pāman - vāman - heman - śleṣman - dadru - vali - kṛmi - sāman - aṅgāt kalyāṇe - śākipalālīkadrūṇāṃ hrasvatvaṃ ca: śākinaḥ, palālinaḥ, kadruṇaḥ - viṣvag ity uttarapadalopaś cākṛtasandheḥ: viṣuṇaḥ - lakṣmyā ac ca: lakṣmaṇaḥ. pāmādiḥ.

prajñāśraddhārcāvṛttibhyo ṇaḥ (4.2.105)
prajñādibhyo matvarthe ṇo vā bhavati. prājñaḥ, śrāddhaḥ, ārcaḥ, vārttaḥ. prājñā, śrāddhā, ārcā, vārttā. prajñāvān ityādi.

tapaḥsahasrābhyām aṇ (4.2.106)
ābhyāṃ matvarthe 'ṇ vā bhavati. tāpasaḥ, tapasvān. tapasvīty asmāyāmedhāsrajo viniḥ (137). sāhasraḥ, sahasravān. sahasrīty ata iniḥ (119).

jyotsnādibhyaḥ (4.2.107)
jyotsnādibhyo matvarthe 'ṇ vā bhavati. jyautsnaḥ - tāmisraḥ - kauṇḍalaḥ - kautupaḥ - vaisarpaḥ - vaipādikaḥ. jyotsnāvān ityādi.

sikatāśarkarābhyām (4.2.108)
ābhyām aṇ vā bhavati. saikatam, śārkaram. sikatāvān ityādi.

ilaj deśe (4.2.109)
sikatāśarkarābhyāṃ deśe 'bhidheye ilaj vā bhavati. sikatilo deśaḥ, saikataḥ. śarkarilo deśaḥ, śārkaraḥ. sikatāvān. sikatā deśaḥ, śarkarā deśa ity abhedopacārāt, yathā: kuntān praveśaya, yaṣṭīḥ praveśayeti. tadvanta ucyante.

danturaḥ (4.2.110)
dantād uran nipātyate, unnatadantārthe.

ūṣādibhyo raḥ (4.2.111)
ūṣādibhyo matvarthe ro bhavati. ūṣaraḥ - suṣiraḥ - muṣkaraḥ - madhuraḥ - kharaḥ - mukharaḥ - nakharaḥ - kuñjaraḥ - nagaraḥ - pāṇḍuraḥ - pāṃsuraḥ - kacchvā hrasvatvaṃ ca: kacchuraḥ. itiśabdasya vivakṣāniyamārthatvād ūṣavān ghaṭaḥ, madhumān vṛkṣaḥ, kuñjavān girir iti ro na bhavati.

dyudrubhyāṃ maḥ (4.2.112)
dyudrubhyāṃ matvarthe mo vā bhavati. dyumaḥ, drumaḥ. rūḍhitvān na matup.

keśādibhyo vaḥ (4.2.113)
keśādibhyo vo vā bhavati. keśavaḥ, keśavān, keśī, keśikaḥ - maṇivaḥ, maṇimān - rājīvam - kurarāvam - iṣṭakāvam - bimbāvam - arṇaso lopaś ca: arṇavaḥ - gāṇḍyajakāt saṃjñāyām: Gāṇḍīvam, Gāṇḍivam; Ajakāvam, Ajakavam.

medhārathād iraḥ (4.2.114)
ābhyāṃ matvartha iro vā bhavati. medhiraḥ, medhāvī, medhāvān. rathiraḥ, rathī, rathikaḥ, rathavān.

kāṇḍāṇḍād īrac (4.2.115)
ābhyāṃ matvartha īraj vā bhavati. kāṇḍīraḥ, aṇḍīraḥ. kāṇḍavān, aṇḍavān.

kṛṣyādibhyo valac (4.2.116)
kṛṣyādibhyo valaj vā bhavati. kṛṣīvalaḥ; vale (5.2.135) iti dīrghatvam - āsutīvalaḥ - parṣadvalaḥ - rajasvalā - bhrātṛvalaḥ - putravalaḥ - utsaṅgāvalaḥ - dantaśikhāt saṃjñāyām: dantāvalaḥ, śikhāvalaḥ. vivakṣāniyamāt kvacid evaiṣāṃ prayogaḥ: kṛṣimat kṣetram, rajasvān vāyuḥ.

jyotsnātamisrorjasvinnūrjasvalamalīmasāḥ (4.2.117)
jyotsnādayo matvarthe yathāviṣayaṃ vā nipātyante. jyotsnā candraprabhā; anyatra jyotiṣmatī. tamisrā rātriḥ, tamisraḥ pakṣaḥ; tamasvatī guhā. ūrg ūrjo vāsyāstīty ūrjasvī, ūrjasvalaḥ. malīmaso malavān.

nāvadibhyaṣ ṭhan (4.2.118)
nau ity evamādibhyo matvarthe ṭhan vā bhavati. nāvikaḥ. nau - yavakhada - kumārī - karaṇa.

vrīhyādyata iniś ca (4.2.119)
vrīhyādibhyo 'kārāntāc ca matvartha inir bhavati, ṭhaṃś ca vā. vrīhī, vrīhikaḥ, vrīhimān. arthasyāpi grahaṇāc chālī, śālikaḥ, śālimān - māyī, māyikaḥ, māyāvān - śīrṣī, śīrṣikaḥ, śīrṣavān. akārāntāt: daṇḍī, daṇḍikaḥ, daṇḍavān. itiśabdasya vivakṣāniyamārthatvāt kvacin na bhavataḥ: pācakavān, dravyavān, dhanavān. uttamarṇe tu bhavataḥ: dhanī, dhanikaḥ. ghañādyantāt kvacin na bhavataḥ: pākavān, snehavān, śabdavān, pracayavān, svanavān. kvacid bhavataḥ: bhogī, bhogikaḥ; vijayī, vijayikaḥ; tarī, tarikaḥ; saṃyamī, saṃyamikaḥ. jātiśabdāt kvacin na bhavataḥ: vyāghravān, siṃhavān. kvacid bhavataḥ: taṇḍulī, taṇḍulikaḥ. lajādiviṣaye 'pi kvacin na bhavataḥ: sidhmalaḥ, phenilaḥ. kvacid bhavataḥ: bījī, bījikaḥ; parṇī, parṇikaḥ; tundī, tundikaḥ.

naikācaḥ (4.2.120)
akārāntād ekāca iniṭhanau na bhavataḥ. svavān, khavān.

saptamyām (4.2.121)
saptamyarthe 'dantād iniṭhanau na bhavataḥ. daṇḍavad gṛham.

ekagopūrvāṭ ṭhañ (4.2.122)
ekapūrvād gopūrvāc ca ṭhañ bhavati. aikavastrikaḥ, gausahasrikaḥ. itiśabdasya vivakṣāniyamārthatvād iha na bhavati: ekadravyavān. ata ity eva: goviṃśatimān grāmaḥ. katham aikagavikaḥ? samāsānte kṛte bhaviṣyati. kathaṃ gauśakaṭikaḥ? śakaṭaśabdād bhaviṣyati.

niṣkādeḥ śatasahasrāt (4.2.123)
niṣkapūrvāc chatāt sahasrāc ca ṭhañ bhavati. naiṣkaśatikaḥ, naiṣkasahasrikaḥ.

navayajñādibhyaḥ (4.2.124)
navayajñādibhyaṣ ṭhañ bhavati. nāvayajñikaḥ - pākayajñiko deśaḥ. yo 'pi yatra vartate, sa tatrāsty evety anenaiva siddham.

cārtharogagarhitāt prāṇisthād asvāṅgād iniḥ (4.2.125)
cārthavṛtteḥ samāsād rogād garhitāc ca prāṇisthād asvāṅgān matvartha inir eva bhavati. kaṭakavalayinī. jvarī, kuṣṭhī. kakudāvartī, kākatālukī. prāṇisthād iti kim? puṣpaphalavān vṛkṣaḥ. asvāṅgād iti kim? stanakeśavatī. ata ity eva: citralalāṭikāvatī.

vātātīsārapiśācānāṃ kuk ca (4.2.126)
vātādīnām inir bhavati, kuk cāgamaḥ. vātakī, atīsārakī, piśācakī.

vayasi pūraṇāt (4.2.127)
pūraṇe yo vihitas tadantād vayasi gamyamāna inir eva bhavati. pañcamī bālakaḥ. vayasīti kim? pañcamavān grāmarāgaḥ.

sukhādibhyaḥ (4.2.128)
sukhādibhya inir eva bhavati. sukhī, duḥkhī. sukha - duḥkha - tṛpra - kṛcchra - asra - kakṣa - alīka - karuṇa - kṛpaṇa - śopha - pratīpa - hala - mālā kṣepe - balād bāhūrupūrvapadāt: bāhubalī, ūrubalī - sarvādeḥ: sarvabījī, sarvadhanī, sarvakeśī. katham arthī? arthanam arthaḥ, so 'syāstīty arthī, arthikaḥ. pratyarthāt pratyarthikaḥ. dhānyenārtho dhānyārthaḥ, so 'syāstīti dhānyārthī.

dharmaśīlavarṇāntāt (4.2.129)
dharmādyantān matvartha inir eva bhavati. brāhmaṇadharmī, brāhmaṇaśīlī, brāhmaṇavarṇī.

hastadantāj jātau (4.2.130)
etābhyāṃ jātāv inir eva bhavati. hastī, dantī. jātāv iti kim? hastavān, dantavān.

varṇād bbāhmacāriṇi (4.2.131)
varṇād brahmacāriṇy abhidheya inir eva bhavati. varṇī. brahmacāriṇīti kim? varṇavān.

puṣkarādibhyo deśe (4.2.132)
puṣkarādibhyo deśa inir eva bhavati. puṣkariṇī, padminī. deśa iti kim? puṣkaravān hastī. puṣkara - padma - utpala - tamāla - kumuda - naḍa - kapittha - bisa - mṛṇāla - kardama - śālūka - karīṣa - śirīṣa - yavāṣa - hiraṇya.

manmān nāmni (4.2.133)
manantān māntāc ca saṃjñāyām inir bhavati. Prathiminī, Dāminī. Sominī, Hominī. nāmnīti kim? somavān.

śikhādibhyo vā (4.2.134)
śikhādibhyo matvartha inir vā bhavati. śikhī, śikhāvān. mālī, mālāvān. śikhā - mālā - mekhalā - vīṇā - saṃjñā - vaḍavā - aṣṭakā - balākā - patākā - karman - varman - bala - utsāha - uddāma - cūḍā - ula - kula - mūla - āyāma - vyāyāma - prayāma - upayāma - āroha - avaroha. balādibhyaḥ punarvidhānād iniṣ ṭhanaṃ bādhate, vāvacanān na matupam.

rūpād āhatapraśasyayor yap (4.2.135)
rūpād āhate praśasye ca yap paro bhavati. rūpyā gauḥ. āhatapraśasyayor iti kim? rūpavān.

himādibhyaḥ (4.2.136)
himādibhyo yap vā bhavati. himyaḥ parvataḥ, himavān. guṇyo brāhmaṇaḥ, guṇavān.

asmāyāmedhāsrajo viniḥ (4.2.137)
asantān māyādibhyaś ca vinir bhavati vā. yaśasvī, tapasvī. māyāvī, medhāvī, sragvī. yaśasvān ityādi.

āmayāvī (4.2.138)
āmayān matvarthe vinir dīrghatvaṃ ca nipātyate. āmayāvī.

vṛndād ārakan (4.2.139)
vṛndād ārakan vā bhavati. vṛndārakaḥ, vṛndī, vṛndavān.

śṛṅgāt (4.2.140)
śṛṅgād ārakan vā bhavati. śṛṅgārakaḥ, śṛṅgī, śṛṅgavān.

phalabarhamalāc cenac (4.2.141)
phalādibhyaḥ śṛṅgāc ca inaj vā bhavati. phalinaḥ, barhinaḥ, malinaḥ, śṛṅgiṅaḥ. phalavān ityādi.

parvamarudbhyāṃ tap (4.2.142)
etābhyāṃ matvarthe tap vā bhavati. parvataḥ, parvavān. maruttaḥ, marutvān.

svāmin nīśe (4.2.143)
svāmin niti īśvare nipātyate. svavān anyaḥ.

gomin pūjye (4.3.144)
gomin niti pūjye nipātyate. gomān anyaḥ.

vāco gminiḥ (4.2.145)
vāco matvarthe gminir bhavati. vāggmī.

ālajāṭacau kutsāyām (4.2.146)
vācaḥ kutsāyāṃ gamyamānāyām ālajāṭacau bhavataḥ. vācālaḥ, vācāṭaḥ.

arśa-ādibhyo 'c (4.2.147)
arśaḥprabhṛtibhyo matvarthe 'j bhavati. arśasaḥ, urasaḥ. arśas - uras - tunda - catura - palita - jaṭā - ghāṭā - abhra - āmla - lavaṇa - svāṅgād dhīnāt - varṇāt. ākṛtigaṇaś cāyam: yatrābhinnena śabdena tadvato 'bhidhānaṃ tat sarvam iha draṣṭavyam.

tuṇḍivalivaṭer bhaḥ (4.2.148)
tuṇḍyādibhyo matvarthe bhaḥ paro bhavati. tuṇḍibhaḥ, valibhaḥ, vaṭibhaḥ. valina iti pāmādipāṭhāt (104).

kaṃśaṃbhyām (4.2.149)
kam śam ity etābhyāṃ makārāntābhyāṃ bho bhavati. kambhaḥ, śambhaḥ.

titubayastāḥ (4.2.150)
ete kaṃśaṃbhyāṃ pare bhavanti. kantiḥ, śantiḥ. kantuḥ, śantuḥ. kambaḥ, śambaḥ. kaṃyaḥ, śaṃyaḥ. kantaḥ, śantaḥ.

yus (4.2.151)
kaṃśaṃbhyāṃ yus bhavati. kaṃyuḥ, śaṃyuḥ.

ūrṇāhaṃśubhaṃbhyaḥ (4.2.152)
ūrṇādibhyo yus bhavati. ūrṇāyuḥ, ahaṃyuḥ, śubhaṃyuḥ.

sūktasāmnoś chaḥ (4.2.153)
sūktasāmnor abhidheyayor matvarthe cho bhavati. acchāvākīyam, asyavāmīyaṃ sūktam. anukaraṇaśabdānāṃ svarūpārthatvān naiveyaṃ vibhaktiḥ. yajñāyajñīyaṃ sāma.

adhyāyānuvākayor lug vā (4.2.154)
adhyāyānuvākayor abhidheyayor matvarthe cho bhavati, lug cāsya vā. gardabhāṇḍo 'dhyāyaḥ, gardabhāṇḍīyaḥ. palitastambho 'nuvākaḥ, palitastambhīyaḥ.

vimuktādibhyo 'ṇ (4.2.155)
vimuktādibhyo 'dhyāyānuvākayor matvarthe 'ṇ bhavati. vaimuktaḥ, daivāsūraḥ. vimukta - devāsura - rakṣo'sura - parisāraka - upasad - vasu - patnīvant - Daśārha - Satvantu - Daśārṇa - vayas - havirdhāna - mahitrī - Somāpūṣan - iḍā - Agnāviṣṇu - Vṛtrahan - asyahatya.

gosadādibhyo vun (4.2.156)
gosadādibhyo 'dhyāyānuvākayor matvarthe vun bhavati. gosadakaḥ, iṣetvakaḥ. gosad - iṣe tvā - Mātariśvan - devasya tvā - devīr āpa - kṛṣṇo 'sy ākhareṣṭhā - devīṃ dhiya - rakṣohaṇa - añjana - pratūrta - kṛśānu.

nidrātandrāśraddhādayāhṛdayād vāluc (4.2.157)
nidrādibhyo matvartha āluj vā bhavati. nidrāluḥ, tandrāluḥ, śraddhāluḥ, dayāluḥ, hṛdayāluḥ. nidrāvān ityādi. gomanto 'smin deśe santīti matup kasmān na bhavati? svātmani kriyāvirodhāt. na hi matupvidhānakāle matubantā prakṛtir asti. yā punar asti, tato bhavaty eva: daṇḍimatī śāleti.

śītoṣṇatṛpraṃ na sahate (4.2.158)
śītādibhyo dvitīyāntebhyo na sahata ity asmin nartha āluj bhavati. śītāluḥ, uṣṇāluḥ, tṛprāluḥ.

himaṃ sahate celuḥ (4.2.159)
himād dvitīyāntāt sahata ity asmin narthe celur bhavati. himeluḥ.

balavātaṃ cūlaḥ (4.2.160)
balād vātāc ca dvitīyāntāt sahata ity asmin narthe cūlo bhavati. balūlaḥ, vātūlaḥ.

caturthasyādhyāyasya dvitītyaḥ pādaḥ samāptaḥ.


ṣaṣṭhyā vyāśraye tas (4.3.1)
nānāpakṣāśraye ṣaṣṭhyantāt tas paro bhavati vā. devā Arjunato 'bhavan, Ādityāḥ Karṇato 'bhavan. devā Arjunasya pakṣe 'bhavan. vyāśraya iti kim? vṛkṣasya śākhā.

rogāt pratīkāre (4.3.2)
rogavācinaḥ ṣaṣṭhyantāt pratīkāre gamyamāne tas vā bhavati. pravāhikātaḥ pratikuru. pravāhikāyāḥ pratikuru. pratīkāra iti kim? pravāhikāyāḥ kopaḥ.

kṣepātigrahāvyathaneṣv akartari tṛtīyāyāḥ (4.3.3)
akartari vihitā yā tṛtīyā tadantāt kṣepādiṣu gamyamāneṣu tas vā bhavati. vṛttataḥ kṣiptaḥ, vṛttena kṣiptaḥ. vṛttato 'tigṛhyate, vṛttenātigṛhyate. anyān atikramya gṛhyate, atiśayena vā gṛhyata ity arthaḥ. vṛttato na vyathate, vṛttena na vyathate. na calatīty arthaḥ. akartarīti kim? Devadattena kṣiptaḥ.

hīyamānapāpayuktāt (4.3.4)
hīyamānena pāpena ca yuktāt tṛtīyāntāt tas vā bhavati. vṛttato hīyate, vṛttena hīyate. vṛttataḥ pāpam, vṛttena pāpam. tattvākhyānārthaṃ vacanam.

pratinā pañcamyāḥ (4.3.5)
pratinā yoge pañcamyantāt tas vā bhavati. Pradyumno Vāsudevataḥ prati, Vāsudevāt prati.

avadhāv ahāgruhoḥ (4.3.6)
avadhau yā pañcamī tadantāt tas vā bhavati, sa ced avadhir hāgruhoḥ saṃbandhī na bhavati. grāmata āgacchati, grāmād āgacchati. caurato bibheti, caurebhyaḥ. ahāgruhor iti kim? sārthād dhīyate, sārthād dhīnaḥ; parvatād avarohati. kakāraḥ kim? bhūmita ujjihīte.

sarvādibahubhyo 'dvyādibhyaḥ (4.3.7)
sarvādibhyo dvyādivarjitebhyo bahubhyaś ca pañcamyantebhyas tas vā bhavati. srvataḥ, sarvasmāt. tataḥ, tasmāt. bahutaḥ, bahubhyaḥ. pūrveṇa siddhe hāgruhārthaṃ vacanam. advyādibhya iti kim? dvābhyām. kathaṃ tvatto matto yuṣmatto 'smatta iti? avadhāv ahāgruhor (6) iti tas bhaviṣyati.

kuto 'ta itaḥ (4.3.8)
kimaḥ pañcamyantāt tas kutvaṃ ca nipātyate vā, etado 'ś, idama iśbhāvaḥ. kutaḥ, kasmāt. ataḥ, etasmāt. itaḥ, asmāt. katham abhitaḥ parita iti? tasyoge dvitīyāvidhānāt siddham.

ādyādibhyaḥ (4.3.9)
ādyādibhyas tas vā bhavati. ādau, āditaḥ - madhyataḥ - antataḥ - pṛṣṭhataḥ - pārśvataḥ - mukhataḥ.

saptamyās tral (4.3.10)
sarvādibhyo bahubhyo dvyādivarjitebhyaḥ saptamyantebhyas tral vā bhavati. sarvatra, sarvasmin. yatra, yasmin. bahutra, bahuṣu. advyādibhya ity eva: dvayoḥ, tvayi, mayi.

kva kutrehātra (4.3.11)
kimaḥ saptamyantasya kva kutreti ca vā nipātyate, idama iheti, etado 'treti.

bhavaddīrghāyurāyuṣmaddevānāṃpriyais te 'nyābhyaś ca (4.3.12)
bhavadādibhir yoge te tasādayo 'nyābhyo 'pi vibhakitibhyo vā bhavanti. sa bhavān, tato bhavān, tatra bhavān. taṃ bhavantam, tato bhavantam, tatra bhavantam. tena bhavatā, tato bhavatā, tatra bhavatā. tasmai bhavate, tato bhavate, tatra bhavate. tasya bhavataḥ, tato bhavataḥ, tatra bhavataḥ. evaṃ sa dīrghāyuḥ, sa āyuṣmān, sa devānāṃpriya iti sarvatra yojyam. evaṃ ko bhavān, kuto bhavān ityādi. evam ayaṃ bhavān, ito bhavān, iha bhavān ityādi.

sarvaikānyakiṃyattadaḥ kāle dā (4.3.13)
ebhyaḥ kāle vartamānebhyaḥ saptamyantebhyo dā vā bhavati. sarvasmin kāle, sarvadā. ekadā, anyadā. kadā, yadā, tadā. kāla iti kim? sarvatra deśe.

sadādhunedānīṃ tadānīm (4.3.14)
ete śabdā nipātyante. sarvasmin kāle, sadā. asmin kāle: adhunā, idānīṃ ca. tasmin kāle, tadānīm.

kiṃyadanyād anadyatane rhil vā (4.3.15)
kimādibhyo 'nadyatanavṛttibhyaḥ saptamyantebhyo rhil vā bhavati. karhi, kadā, yarhi, yadā. anyarhi, anyadā.

tarhy etarhi sadyaḥ paredyavi (4.3.16)
tarhyādayaḥ śabdāḥ saptamyantānāṃ tadādīnāṃ kālavṛttīnāṃ vā nipātyante. tasmin kāle, tarhi. etasmin kāle, etarhi. samāne 'hani, sadyaḥ. parasmin nahani, paredyavi. adya parut parāry aiṣama iti nipātanāt siddham.

pūrvānyānyataretarāparādharottarād edyus (4.3.17)
pūrvādibhyaḥ kālavṛttibhyaḥ saptamyantebhya edyus vā bhavati. pūrvasmin nahani, pūrvedyuḥ. anyasmin nahani, anyedyuḥ. anyatarasmin nahani, anyataredyuḥ. aparasmin nahani, aparedyuḥ. adharasmin nahani, adharedyuḥ. uttarasmin nahani, uttaredyuḥ.

ubhayād dyuś ca (4.3.18)
ubhayāt kālavācinaḥ saptamyantād dyus vā bhavati, edyuś ca. ubhayasmin nahani: ubhayadyuḥ, ubhayedyuḥ.

prakāre thāl (4.3.19)
sarvādibahubhyo viśeṣe thāl bhavati. sarveṇa prakāreṇa, sarvathā. yathā, tathā. kathami liṅ (1.3.109) iti katham. itthaṃbhūteṣu (2.1.54) iti ittham.

dhā saṃkhyāyāḥ (4.3.20)
saṃkhyāvācinaḥ prakāre dhā paro bhavati. dvābhyāṃ prakārābhyāṃ dvau vā prakārau karoti, dvidhā karoti. bahudhā karoti. ekaṃ rāśiṃ pañcaprakāraṃ karoti, pañcadhā karoti. pañcaprakāram ekaprakāraṃ karoti, ekadhā karoti.

ṣoḍhā vā (4.3.21)
ṣoḍheti vā nipātyate. ṣoḍhā, ṣaḍḍhā.

aikadhyam (4.3.22)
ekāt prakāre dhyamuñ vā nipātyate. aikadhyaṃ karoti, ekadhā karoti. 

dvitrer dhamuñ (4.3.23)
dvitribhyāṃ prakāre dhamuñ vā bhavati. dvaidham, traidham. dvidhā, tridhā.

edhā (4.3.24)
dvitribhyāṃ prakāre edhā bhavati. dvedhā, tredhā.

tadvati dhaṇ (4.3.25)
prakāravati dvitribhyāṃ dhaṇ bhavati. dvaidhāni, traidhāni.

jātīyar (4.3.26)
prakāravati tatsāmānyavāciṇaḥ śabdāj jātīyar bhavati. paṭujātīyaḥ, mṛdujātīyaḥ.

sthūlādibhyaḥ kan (4.3.27)
sthūlādibhyaḥ prakāravatikan bhavati. sthūlakaḥ, aṇukaḥ. sthūla - aṇu - aṇu māṣeṣu - kṛṣṇa tileṣu - yava vrīhiṣu - ikṣutilavāṭyakālāvadāta surāyām - gomūtra ācchādane - surā ahau - jīrṇa śāliṣu - pattramūle samastavyaste - kumārīputra - kumārīśvaśura - maṇi - cañcat - bṛhat.

dikśabdād digdeśakālārthāt saptamīpañcamīprathamābhyo 'stātiḥ (4.3.28)
diśi prasiddhād digdeśakāleṣu vartamānāt saptamīpañcamīprathamāntād astātiḥ paro vā bhavati. pūrvasyāṃ diśi vasati, purastād vasati. pūrvasyā diśa āgataḥ, purastād āgataḥ. pūrvā dig ramaṇīyā, purastād ramaṇīyam. pūrvasmin deśe kāle vā vasati, purastād vasati. purastād āgataḥ, purastād ramaṇīyam. dikśabdād iti kim? Aindryāṃ diśi vasati. digdeśakālārthād iti kim? pūrvasmin gurau vasati. saptamīpañcamīprathamābhya iti kim? pūrvaṃ grāmaṃ gataḥ. dikśabdasaṃbandhād digādīnāṃ saptamyādīnāṃ ca parasparāsaṃbandha iti yathāsaṃkhyaṃ nāsti.

añco luk (4.3.29)
añcatyantād dikśabdād astāter lug bhavati. prācyāṃ diśi vasati, prāg vasati. prāg āgataḥ, prāg ramaṇīyam. lug aṇādiluki (2.2.87) iti ṅīpo luk. evaṃ prāci deśe kāle vā vasatītyādi yojyam.

upary upariṣṭāt (4.3.30)
ūrdhvaśabdasyāstātiviṣaye upabhāvo rilriṣṭātilau ca nipātyete. ūrdhvāyāṃ diśi vasati, upari vasati. upary āgataḥ, upari ramaṇīyam. upariṣṭād vasati, upariṣṭād āgataḥ, upaṛṣṭād ramaṇīyam. evam ūrdhvadeśe kāle vā vasatīti yojyam.

pūrvādharayoḥ puradhau ca (4.3.31)
pūrvādharayoḥ saptamyādyantayor astātir bhavati, puradhau cādeśau bhavataḥ. purastād vasati, purastād āgataḥ, purastād ramaṇīyam. adhastād vasati, adhastād āgataḥ, adhastād ramaṇīyam.

as (4.3.32)
pūrvādharayoḥ saptamyādyantayor as bhavati, puradhau cādeśau bhavataḥ. puro vasati, pura āgataḥ, puro ramaṇīyam. adho vasati, adha āgataḥ, adho ramaṇīyam.

avarasyāv (4.3.33)
avarasya saptamyādyantasyās bhavati, avādeśaś ca. avo vasati, ava āgataḥ, avo ramaṇīyam.

vāstāti (4.3.34)
avarasyāstāti parabhūte 'vādeśo bhavati vā. avastād vasati, avarastād vasati. avastād āgataḥ, avarastād āgataḥ. avastād ramaṇīyam, avarastād ramaṇīyam.

paścāt (4.3.35)
avarasya paścabhāva ātiś ca nipātyate. paścād vasati, paścād āgataḥ, paścād ramaṇīyam. kathaṃ dakṣiṇapaścād iti? dakṣiṇaṃ ca tat paścāc ca, dakṣiṇapaścāt.

paścārdham (4.3.36)
paścārdham iti nipātyate, avarārdham ity etasmin narthe. uttaraṃ ca tat paścārdhaṃ ca, uttarapaścārdham. liṅgasyātantratvāt paścārdhaḥ.

parāvarāt tas vā (4.3.37)
parāvarābhyāṃ saptamīprathamāntābhyāṃ tas vā bhavati. parato vasati, parato ramaṇīyam. parastād vasati, parastād ramaṇīyam. avarato vasati, avarato ramaṇīyam. avarastād vasati, avarastād ramaṇīyam. parata āgataḥ, avarata āgata iti pañcamyāḥ pūrveṇa siddhatvāt pañcamīti nivṛttam. striyām api puṃvadbhāvāt siddham.

dakṣiṇottarād ā ca (4.3.38)
dakṣiṇād uttarāc ca saptamīprathamāntād ā bhavati, taś ca. dakṣiṇā vasati, dakṣiṇā ramaṇīyam. dakṣiṇato ramaṇīyam. uttarā vasati, uttarā ramaṇīyam. uttarato vasati, uttarato ramaṇīyam.

āhi ca dūre (4.3.39)
dakṣiṇottarābhyāṃ saptamīprathamāntābhyām āhi paro bhavati, ā ca, dūre ced avadhimān bhavati. dakṣiṇāhi vasati, dakṣiṇāhi ramaṇīyam. dakṣiṇā vasati, dakṣiṇā ramaṇīyam. uttarāhi vasati, uttarāhi ramaṇīyam. uttarā vasati, uttarā ramaṇīyam. dūra iti kim? dakṣiṇato vasati.

adharāc cāt (4.3.40)
adharāt saptamīprathamāntād dakṣiṇottarābhyāṃ ca ād bhavati. adharād vasati, adharād ramaṇīyam. dakṣiṇād vasati, dakṣiṇād ramaṇīyam. uttarād vasati, uttarād ramaṇīyam. adharād āgataḥ, dakṣiṇād āgataḥ, uttarād āgata iti pañcamyā siddha eva, diśi ca digbhedāśrayaṇāt.

enab adūre vā (4.3.41)
adharadakṣiṇottarebhyo 'dūradigādivṛttibhyaḥ saptamīprathamāntebhya enap vā bhavati. adhareṇa vasati, adhareṇa ramaṇīyam. adharād vasati, adharād ramaṇīyam. dakṣiṇena vasati, dakṣiṇena ramaṇīyam. dakṣinād vasati, dakṣiṇād ramaṇīyam. uttareṇa vasati, uttareṇa ramaṇīyam. uttarād vasati, uttarād ramaṇīyam. adūra iti kim? uttarato Himavān. kecid adharādīn nānuvartayanti: pūrveṇa vasati, pūrveṇa ramaṇīyam.

nindye pāśap (4.3.42)
kutsite vartamānāt svārthe pāśap bhavati. kutsito vaiyākaraṇaḥ, vaiyākaraṇapāśaḥ. chāndasapāśaḥ. nindya iti kim? vaiyākaraṇaḥ. iha kasmān na bhavati: vaiyākaraṇaś caura iti? nātra vaiyākaraṇatvaṃ kutsitam, kiṃtarhi cauryam.

bhūtapūrve caraṭ (4.3.43)
bhūtaḥ pūrvaṃ bhūtapūrvaḥ. asmād eva nipātanāt samāsaḥ, sup supā (2.2.1) iti vā. bhūtapūrve vartamānāc caraṭ bhavati. āḍhyacaraḥ, darśanīyacaraḥ.

ṣaṣṭhyā rūpyac ca (4.3.44)
ṣaṣṭhyantād bhūtapūrve 'bhidheye rūpyac paro bhavati, caraṭ ca. Devadattasya bhūtapūrvaḥ, Devadattarūpyo gauḥ. Devadattacaraḥ.

dvibahuṣu prakarṣe taraptamapau (4.3.45)
dvayor bahuṣu caikānekaprakarṣe vartamānāt taraptamapau bhavataḥ. ayam anayor āḍhyataraḥ. ayam anayoḥ pācakataraḥ. ayam eṣām āḍhyatamaḥ. imāv eṣāṃ pācakatamau. ime traya eṣāṃ pācakānāṃ pācakatamāḥ. kathaṃ Māthurāḥ Pāṭaliputrakebhyaḥ sukumāratarā iti? atrāpi dvayor dvayor arthayor ekasya prakarṣa iti tarap bhavati. avayavāpekṣaṃ tu bahuvacanam, yathā: asmin grāme āḍhyatarā vaṇija iti. tathā: asmākaṃ ca Devadattasya ca Devadatto 'bhirūpataraḥ. dantauṣṭhasya dantāḥ snigdhatarā iti samudāyāpekṣam ekavacanam. Sāṃkāśyakebhyaḥ Pāṭaliputrakebhyaś ca Māthurāḥ sukumāratarā iti dvayor dvayor ekasyaiva prakarṣaḥ. Sāṃkāśyakānāṃ Pāṭaliputrakānāṃ ca Pāṭaliputrakāḥ sukumāratamā iti bahvapekṣaḥ prakarṣaḥ. dvayāpekṣe tu tarapaiva bhavitavyam. ekasyāpy avasthābhedenānyatvād bhavitavyam eva: parud bhavān paṭur āsīt, paṭutaraś caiṣama iti. prakṛṣṭānām api punaḥprakarṣe taraptamapau bhavata eva, yathā: Yudhiṣṭhiraḥ śreṣṭhatamaḥ Kurūṇām iti.

kimetiṅasaṃkhyād āmantāv adravye (4.3.46)
kimādibhyaḥ prakarṣe vartamānebhyas taraptamapāv āmantau bhavataḥ, na ced dravyam abhidheyaṃ bhavati. kiṃtarām, kiṃtamām. pūrvāhṇetarām, pūrvāhṇetamām. pacatitarām, pacatitamām. uccaistarām, uccaistamām. adravya iti kim? uccaistaro vṛkṣaḥ.

guṇād īyasuniṣṭhanau ca (4.3.47)
dvibahuṣu prakarṣe vartamānād guṇavacanād īyasuniṣṭhanau taraptamapau ca bhavataḥ. ayam anayoḥ paṭīyān, paṭutaraḥ. ayam eṣāṃ paṭiṣṭhaḥ, paṭutamaḥ. imāv eṣāṃ paṭiṣṭhau, paṭutamau. ime traya eṣāṃ paṭiṣṭhāḥ, paṭutamāḥ. guṇavṛttibhyaḥ prakarṣābhāvān na bhavataḥ.

vinmator luk (4.3.48)
vinantān matvantāc ca dvibahuṣu prakarṣe vartamānād īyasuniṣṭhanau bhavataḥ, vino matoś ca lug bhavati, śrutatvāt. ayam anayoḥ sragviṇoḥ srajīyān. ayam eṣāṃ sragviṇāṃ srajiṣṭhaḥ. ayam anayoḥ srugvatoḥ srucīyān. ayam eṣāṃ srugvatāṃ sruciṣṭhaḥ. ṇāv iṣṭhavadbhāvāt: srajayati, srucayati.

praśasyasya śraḥ (4.3.49)
praśasyasya īyasuniṣṭhansaṃyoge śra ādeśo bhavati. śreyān, śreṣṭhaḥ.

vṛddhasya ca jyaḥ (4.3.50)
praśasyasya vṛddhasya ca īyasuniṣṭhansaṃyoge jya ādeśo bhavati. anayoḥ praśasyayor ayaṃ jyāyān. eṣāṃ praśasyānām ayaṃ jyeṣṭhaḥ. anayor vṛddhayor ayaṃ jyāyān. eṣāṃ vṛddhānām ayaṃ jyeṣṭhaḥ.

bāḍhāntikayoḥ sādhanedau (4.3.51)
bāḍhasyāntikasya ca īyasuniṣṭhansaṃyoge sādha neda ity etāv ādeśau bhavataḥ. ayam anayoḥ sādhīyo 'dhīte. ayam eṣāṃ sādhiṣṭham adhīte. idam anayor nedīyaḥ. idam eṣāṃ nediṣṭham. nimittayor na yathāsaṃkhyam, pratyekaṃ dvayor apekṣaṇāt. tathānukrāntam.

yuvālpayoḥ kan vā (4.3.52)
yuvālpaśabdayor īyasuniṣṭhansaṃyoge kanādeśo vā bhavati. ayam anayoḥ yūnoḥ kanīyān, yavīyān. ayam eṣāṃ yūnāṃ kaniṣṭhaḥ, yaviṣṭhaḥ. ayam anayor alpayoḥ kanīyān, alpīyān. ayam eṣām alpānāṃ kaniṣṭhaḥ, alpiṣṭhaḥ. ṇāv iṣṭhavadbhāvāt: yuvānam ācaṣṭe, kanayati.

tiṅaś ca rūpap (4.3.53)
prakarṣe vartamānāt tiṅantāt subantāc ca rūpap bhavati. pacatirūpam, yajatirūpam. vaiyākaraṇarūpaḥ, corarūpaḥ, tasyurūpaḥ.

kiṃcid ūne kalpabdeśyadeśīyaraḥ (4.3.54)
īṣad asamāpte vartamānāt tiṅantāt subantāc ca kalpabdeśyadeśīyaro bhavanti. paṭukalpaḥ, paṭudeśyah, paṭudeśīyaḥ. pacatikalpam, pacatideśyam, pacatideśīyam. kathaṃ bahukṛtam iti? bahuśabda evāyam. bahukṛtam, kiṃcin na kṛtam ity arthaḥ. yadāpi bahukṛtaṃ Devadattasya Yajñadattena, bahukaro 'smākaṃ Yajñadatta iti, tadāpi bahvarthataiva sphuṭaṃ gamyate. bahutailaṃ prasannā, bahuguḍo drākṣety api bahuḥ. tathā kiṃcid anyārthety ayam artho gamyate. tiṅanteṣv api bahu karotīty ayam artho gamyate, na ca tataḥ pūrvasya bahor vidhir asti.

prāg ḍhañaḥ kaḥ (4.3.55)
prāg ḍhañaḥ saṃśabdanād vakṣyamāṇeṣv artheṣu ko vihito veditavyaḥ. aśvakaḥ, gardabhakaḥ.

tiṅasaṃkhyānām aco 'ntyāt pūrvo 'kac (4.3.56)
tiṅantānām asaṃkhyānāṃ ca prāg ḍhaño 'co 'ntyāt pūrvo 'kaj vihito veditavyaḥ. pacataki. uccakaiḥ.

kaś ca daḥ (4.3.57)
asaṃkhyānāṃ yaḥ kakāro 'ntyo 'kaj bhavati, kakārasya dakāra ādeśo bhavati. hirakut, pṛthakat.

tūṣṇīkām (4.3.58)
ayaṃ śabdo nipātyate.

śīle tūṣṇīkaḥ (4.3.59)
tūṣṇīṃśīle tūṣṇīka iti nipātyate.

sarvādīnām (4.3.60)
sarvādīnāṃ prāg ḍhaño 'co 'ntyāt pūrvo 'kaj bhavati. sarvakaḥ, viśvakaḥ. yuṣmakābhiḥ, asmakābhiḥ. yuṣmakāsu, asmakāsu.

supaḥ (4.3.61)
sarvādīnām aj eva yaḥ sup tataḥ pūrvo 'kaj bhavati. tvayakā, mayakā. tvayaki, mayaki.

ajñātakutsayoḥ (4.3.62)
ajñāte kutsāyāṃ ca gamyamānāyāṃ yathāvidhi kākacau bhavataḥ. (Lüche bis vatsakaḥ)

dayāyām (4.3.63)
... vatsakaḥ. ehaki. hanta te dhānakāḥ, gṛhād dūraṃ mā gāḥ.

nṛnāmni ṭhajghanilaco vā (4.3.64)
manuṣyanāmaviṣaye dayāyāṃ gamyamānāyāṃ ṭhajghanilaco vā bhavanti. Devikaḥ, Deviyaḥ, Devilaḥ, Devakaḥ, Devadattakaḥ, Devadattaḥ. Dattikaḥ, Dattiyaḥ, Dattilaḥ, Dattakaḥ, Devadattaḥ. Vyāghrikaḥ, Vyāghriyaḥ, Vyāghrilaḥ, Vyāghrakaḥ, Vyāghraḥ. Kṛṣṇājinaḥ, Kṛṣṇakaḥ, Ajinakaḥ. Prajāpatidattaḥ, Prajāpatikaḥ, Prajāpatiyaḥ, Prajāpatilaḥ, Prajāpatidattakaḥ. Śevalikaḥ, Śevaliyaḥ, Śevalilaḥ, Śevalakaḥ, Śevaladattakaḥ, Śevalendradattaḥ. evaṃ Suparikaḥ, Viśālikaḥ, Varuṇikaḥ, Aryamika ityādi yojyam. Vāgāśīrdattaḥ, Vāgāśīrdattakaḥ, Vācikaḥ, Vāciyaḥ, Vācilaḥ. evaṃ Tvacikaḥ, Srucikaḥ.

ḍaś copāt (4.3.65)
upān manuṣyanāmni ṭhajghanilaco vā bhavanti, ḍaś ca, dayāyāṃ gamyamānāyām. Upikaḥ, Upiyaḥ, Upilaḥ, Upaḍaḥ, Upakaḥ pūrvavad eva, Upendradattaḥ. ḍakāraśravaṇārthaḥ.

ṣaṣaḥ (4.3.66)
ṣaṣaṣ ṭhajādayo vā bhavanti, ḍaś cāntādeśaḥ. Ṣaḍikaḥ, Ṣaḍiyaḥ, Ṣaḍilaḥ, Ṣaṭkaḥ.

ṛto layau (4.3.67)
ṛdantān manuṣyanāmno dayāyāṃ gamyamānāyāṃ layau vā bhavataḥ. Savitṛlaḥ, Savitṛyaḥ, Savitṛkaḥ, Savitṛdattakaḥ.

udantāt (4.3.68)
udantān manuṣyanāmno dayāyāṃ gamyamānāyāṃ layau vā bhavataḥ. Bhānulaḥ, Bhānuyaḥ, Bhānukaḥ. antagrahaṇāt prakṛtibhāvaḥ: Bhānudattakaḥ. evaṃprakārāṇi nāmāntarāṇy eveti na kasyacil lopo vaktavyaḥ. Lahoḍaḥ, Lahikaḥ; Kahoḍaḥ, Kahika ity etāny api nāmāntarāṇy eva.

alpe (4.3.69)
apacitaparimāṇe vartamānād yathāvidhi kākacau bhavataḥ. alpaṃ tailam, tailakam. ghṛtakam. pacataki. uccakaiḥ.

hrasve (4.3.70)
dīrghaviparīte vartamānāt kākacau bhavataḥ. vṛkṣakaḥ, plakṣakaḥ. saṃjñāyām api: vaṃśakaḥ, naḍakaḥ.

kuṭīśamīśuṇḍābhyo raḥ (4.3.71)
kuṭyādibhyo raḥ paro bhavati. kuṭīraḥ, śamīraḥ, śuṇḍāraḥ. svabhāvataḥ puṃliṅgāḥ.

kutupaḥ (4.2.72)
kutupa iti hrasve nipātyate.

kāsūgoṇībhyāṃ ṣṭarac (4.3.73)
kāsūgoṇībhyāṃ hrasvābhyāṃ ṣṭaraj bhavati. hrasvā kāsūḥ, kāsūtarī. goṇītarī.

vatsokṣāśvarṣabhānāṃ tanutve (4.3.74)
vatsādīnāṃ svabhāvasya tanutve gamyamāne ṣṭaraj bhavati. śaiśvasya tanutve vatsataraḥ. yauvanasya tanutva ukṣataraḥ. aśvabhāvasya tanutve 'śvataraḥ. sāmarthyasya tanutva ṛṣabhataraḥ.

yattadekād dvābhyāṃ nirdhāraṇe ḍatarac (4.3.75)
yadādibhyo dvābhyām ekasya nirdhāraṇe ḍataraj bhavati vā. yataro bhavator Devadattaḥ, tatara āgacchatu. yo bhavator Devadattaḥ, sa āgacchatu. yako bhavator Devadattaḥ, saka āgacchatu. ekataro bhavator Devadattaḥ, eko bhavator Devadattaḥ, ekako bhavator Devadattaḥ.

jātau ḍatamaj bahubhyaḥ (4.3.76)
jātau vartamānebhyo yadādibhyo bahubhya ekasya nirdhāraṇe ḍatamaj vā bhavati. yatamo bhavatāṃ Kaṭhaḥ, tatama āgacchatu. yo bhavatāṃ Kaṭhaḥ, sa āgacchatu. ekatamo bhavatāṃ Kaṭhaḥ. eko bhavatāṃ Kaṭhaḥ. jātāv iti kim? yo bhavatāṃ Devadattaḥ, sa āgacchatu.

tau kimaḥ (4.3.77)
nirdhāraṇe kimas tau ḍatarajḍatamacau vā bhavataḥ. kataro bhavator Devadattaḥ? kataro bhavatāṃ Kaṭhaḥ? katamo bhavatāṃ Kaṭhaḥ? katamo bhavatāṃ Devadattaḥ? Bhāradvājānāṃ katamo 'si brahman?

ive saṃjñāpratikṛtyoḥ (4.2.78)
ivārthe vartamānāt saṃjñāyāṃ pratikṛtau ca ko vā bhavati. aśva ivāyam, aśvakaḥ. gardabhakaḥ. saṃjñāpratikṛtyor iti kim? gaur iva gavayaḥ. cañceva cañcā, vadhrikeva vadhrikā iti: so 'yam ity abhiniveśāt tacchabdenābhidhānam. evaṃ pratimāsu: Skando Viṣṇur iti, ālekhye: Bhīmo 'rjuna iti, dhvajeṣu: siṃho Garuḍa iti. tathā devapatho haṃsapatha ity evamādiṣu vyavasthitavibhāṣayā ko na bhaviṣyati. kvacid iṣyata eva: hastako daṇḍaka iti, puṣpakam iti ca.

vaster ḍhañ (4.3.79)
vaster ivārthe vartamānāḍ ḍhañ bhavati. vastir iva, vāsteyam.

śilāyā ḍhaś ca (4.3.80)
śilāyā ivārthe vartamānāyā ḍho bhavati, ḍhañ ca. śileyaṃ dadhi, śaileyam.

śākhādibhyo yaḥ (4.3.81)
śākhādibhya ivārthe yo bhavati. śākheva, śākhyam.  śākhā - mukha - jaghana - śṛṅga - megha - caraṇa - Skanda - uras - agra - dru: drur iva dravyam, sāram ity arthaḥ. abhavyeṣv api ghaṭādiṣu dṛśyate.

kuśāgrāc chaḥ (4.3.82)
kuśāgrād ivārthe cho bhavati. kuśāgrīyā buddhiḥ.

ākasmike (4.3.83)
ivārthe vartamānād ākasmike 'bhidheye cho bhavati. kākatālayor iva mīlanaṃ yad ākasmikaṃ kiṃcit tat kākatālīyam. ajākṛpāṇīyam.

śarkarādibhyo 'ṇ (4.3.84)
śarkarādibhya ivārthe 'ṇ bhavati. śārkaram, kāpālikam. śarkarā - kapālikā - kapāṭikā - puṇḍarīka - śatapattra - goloman - gopuccha - narācī - nakula - sikatā.

aṅgulyādibhyaṣ ṭhak (4.3.85)
aṅgulyādibhya ivārthe ṭhag bhavati. āṅgulikaḥ, bhārujikaḥ. aṅgulī - bharuja - babhru - valgu - maṇḍara - maṇḍala - śaṣkula - hari - kapi - muni - bharu - khala - udaśvit - goṇī - taras - kuliśa.

ekaśālāyāṣ ṭhac ca (4.3.86)
ekaśālāyā ivārthe ṭhaj bhavati, ṭhak ca. ekaśālikaḥ, aikaśālikaḥ.

karkalohitād īkak (4.3.87)
karkalohitābhyām ivārtha īkag bhavati. kārkīkaḥ, lauhitīkaḥ.

pūgāñ ñyaḥ (4.3.88)
nānājātīyānām aniyatavṛttīnāṃ saṃghaḥ pūgaḥ. pūgavācinaḥ svārthe ñyo bhavati. Lauhadhvajyaḥ, Lauhadhvajyau. Śaibyaḥ, Śaubyau. samudāyaśabdo 'vayave 'pi vartate. iha kasmān na bhavati: Devadatto grāmaṇīr eṣām, Devadattakā iti? naiṣa svabhāvataḥ pūgavacanaḥ.

vrātād astriyām (4.3.89)
nānājātīyānām aniyatavṛttīnām utsedhajīvināṃ saṃgho vrātas, tadvācinaḥ svārthe ñyo 'striyā.˛bhavati. Kāpotapākyaḥ, Kāpotapākyau. Vraihimatyaḥ, Vraihimatyau. astriyām iti kim? Kapotapākī strī

bāhīkeṣv abrāhmaṇarājanyāc chastrajīvisaṃghāñ ñyaṭ (4.3.90)
Bāhīkeṣu yaḥ śastrajīvisaṃgho brāhmaṇarājanyaavarjitas tadvācino ñyaṭ bhavati. Kṣaudrakyaḥ, Kṣaudrakyau. Mālavyaḥ, Mālvyau. Bāhīkeṣv iti kim? Śabarāḥ. abrāhmaṇarājanyād iti kim? Śālaṅkāyanāḥ, rājanyāḥ. rājanya iti svarūpagrahaṇam, striyāṃ svare ca viśeṣāt pratiṣedhaḥ. śastrajīvisaṃghād iti kim? Mallāḥ. saṃghagrahaṇaṃ kim? Cakraghoṇaḥ. ṭakaro ṇībarthaḥ.

vṛkāṇ ṇeṇyaṭ (4.3.91)
Vṛkaśabdāc chastrajīvisaṃghavācino ṇeṇyaṭ bhavati. Vārkeṇyaḥ, Vārkeṇyau. paśuvācino na bhavati: kāmakrodhau manuṣyānāṃ khāditārau vṛkāv iva.

Dāmanyādibhyaś chaḥ (4.3.92)
Dāmanyādibhyaḥ śastrajīvisaṃghavācibhyaś cho bhavati. Dāmanīyaḥ, Aulapīyaḥ. Dāmani - Aulapi - Baijavāpi - Audaki - Ācyutanti - Kākandaki - Śākuntaki - Sārvaseni - Bindu - Tulabha - Mauñjāyana - Sāvitrīputra - Trigarteṣu ṣaṣṭhāḥ: Kauṇḍoparatha - Dāṇḍaki - Krauṣṭuki - Jālamāni - Brahmagupta - Jānaki. Kauṇḍoparathīyaḥ, Dāṇḍakīyaḥ, Krauṣṭukīyaḥ, Jālamānīyaḥ, Brahmaguptīyaḥ, Jānakīyaḥ. Trigarteṣv iti kim? Kauṇḍoparathyaḥ. pūgāñ ñyo bhavati.

parśvādibhyo 'ṇ astriyām (4.3.93)
Parśvādibhyaḥ śastrajīvisaṃghavācibhyo 'striyām aṇ bhavati. Pārśavaḥ, Āsuraḥ. astriyām iti kim? Parśūḥ. śastrajīvisaṃghād ity eva: parśuḥ. Parśu - Asura - Rakṣas - Bāhlīka - Vayas - Vasu - Marut - Satvantu - Daśārha - Piśāca - Aśani - Kārṣāpaṇa - Trigarta - Bharata - Uśīnara. kathaṃ Yaudheya ityādi? Yudhāyā dvayaca (2.4.51) iti ḍhak. Śubhradhṛtavṛttajyābāṇebhyaḥ Śubhrāditvāt. Yaudheyītyādiṣu ḍhagantād eva ṅīp. svaraviśeṣaṃ tu svarādhyāye vakṣyāmaḥ.

ñyādīnāṃ bahuṣu luk (4.3.94)
ñyādīnāṃ bahuṣu lug bhavati. Lohadhvajāḥ, Kapotapākāḥ, Kṣudrakāḥ, Vṛkāḥ, Dāmanayaḥ. astriyām ity eva: Lauhadhvajyāḥ striyaḥ, Kapotapākyaḥ, Dāmanīyāḥ.

abhijidvidabhṛcchālāvacchikhāvacchamīvadūrṇāvacchrumadbhyo 'patyāṇo yañ (4.3.95)
Abhijidādibhyo 'patye yo 'ṇ tadantebhyaḥ svārthe yañ bhavati. Ābhijityaḥ, Vaidabhṛtyaḥ. Śālāvatyaḥ, Śaikhāvatyaḥ, Śāmīvatyaḥ, Aurṇāvatyaḥ, Śraumatyaḥ. apatyagrahaṇaṃ kim? Ābhijitaḥ sthālīpākaḥ. bahuṣu lug ity eva: Ābhijitāḥ. astriyām ity eva: Abhijityaḥ striyaḥ. apatyasvārthikasya cāsya yañañor (2.4.107) iti lug astriyāṃ nāsty eva. Ābhijityasyāpatyaṃ gurvāyattaḥ, Ābhijityāyanaḥ. yañiña (2.4.37) iti phak. Ābhijityasya cchāttraḥ, Ābhijitakaḥ. gotrād vuñ. Ābhijitānāṃ saṃghaḥ, Ābhijitaḥ. saṃghāṅkaghoṣalakṣaṇeṣv añyañiña (3.3.98) ity aṇ.

caturthasya tṛtīyaḥ pādaḥ samāptaḥ.


bahvalpārthāt kārakān maṅgale śas vā (4.4.1)
bahvarthād alpārthāc ca kārakān maṅgalavacane gamyamāne śas vā bhavati. bahu dehi, bahuśo dehi. prabhūtaṃ dehi, prabhūtaśo dehi. alpaṃ dehi, alpaśo dehi. stokaṃ dehi, stokaśo dehi. bahubhir dehi, bahuśo dehi; alpaśo dehi. bahubhyo dehi, bahuśo dehi; alpaśo dehi. bahuṣu dehi, bahuśo dehi; alpaśo dehi. bahvalpālthād iti kim? gāṃ dehi. kārakād iti kim? bahūnāṃ svāmī. maṅgala iti kim? bahūni śrāddhāni dehi. alpam ābhyudayikaṃ dehi.

saṃkhyaikārthād vīpsāyām (4.4.2)
saṃkhyāyā ekārthāc ca vīpsāyāṃ gamyamānāyāṃ śas vā bhavati. dvau dvau dehi, dviśo dehi. triśo dehi. gaṇaśaḥ, katiśaḥ, tāvacchaḥ. māṣaṃ māṣaṃ dehi, māṣaśo dehi. saṃghaśaḥ, pūgaśaḥ, vṛndaśaḥ. kramaśa iti kramavatāṃ bhedāt kramabhedaḥ. vīpsāyām ity eva siddham. saṃkhyaikārthād iti kim? māṣau māṣau dehi. vīpsāyām iti kim? dvau dehi. kārakād ity eva: dvayor dvayoḥ svāmī.

saṃkhyāder vun (4.4.3)
saṃkhyāder vīpsāyāṃ vun vā bhavati. dvau dvau pādau dadāti, dvipadikāṃ dadāti. dviśatikāṃ dadāti. dvimodakikāṃ dadāti. vīpsāyām ity eva: dvau pādau dadāti. vyavasthitavibhāṣayā kvacin na bhavati: dvau dvau māṣau dadāti. 

daṇḍadānayoḥ (4.4.4)
daṇḍe dāne ca gamyamāne saṃkhyāder vun vā bhavati. dvipadikāṃ daṇḍitaḥ. dviśatikām, dvimodakikām. dvipadikāṃ dadāti. dviśatikām, dvimodakikām. vyavasthitavibhāṣayā kvacin na bhavati: dvau māṣau daṇḍitaḥ.

vārasaṃkhyāyāḥ kṛtvasuc (4.4.5)
vārasaṃbandhinyāḥ saṃkhyāyāḥ kṛtvasuj bhavati vā. pañca vārān bhuṅkte, pañcakṛtvo 'hno bhuṅkte. ṣaṭkṛtvaḥ, gaṇakṛtvaḥ, katikṛtvaḥ, tāvatkṛtvaḥ. vāragrahaṇaṃ kim? pañca bhuṅkte. saṃkhyāyā iti kim? prabhūtān vārān bhuṅkte.

bahor dhā cāviprakarṣe (4.4.6)
vārasaṃbandhinyā bahusaṃkhyāyā dhā bhavati, kṛtvasuc ca, vārāṇāṃ ced aviprakarṣo bhavati. bahudhā divasasya bhuṅkte, bahukṛtvaḥ. aviprakarṣa iti kim? bahukṛtvo māsasya bhuṅkte.

dvitricaturaḥ suc (4.4.7)
dvyādibhyo vārasaṃbandhibhyaḥ suj vā bhavati. dvau vārau bhuṅkte, dvir bhuṅkte. trir bhuṅkte, catur bhuṅkte.

sakṛt (4.4.8)
ekaṃ vāram ity asmin narthe sakṛd iti vā nipātyate. ekaṃ vāraṃ bhuṅkte, sakṛd bhuṅkte.

prakṛte mayaṭ (4.4.9)
prakṛte vartamānān mayaṭ vā bhavati. annaṃ prakṛtam, annamayam. yavāgūmayam. yavāgūmayī. katham annamayo yajñaḥ, vaṭakamayī yātreti? tatprādhānyavivakṣāyāṃ tasya vikāre (3.3.103) ity eva siddham. yathā śraddhāmayo 'yaṃ puruṣa iti. katham: apūpāḥ prakṛtāḥ, āpūpikam; apūpāḥ prakṛtā asmin, āpūpiko yajña iti? tasya samūha (3.1.43) ity eva siddham. yajñādiṣu lokato liṅgam, arśa-āditvād aj vā.

anantāvasathetihabheṣajāñ ñyaḥ (4.4.10)
anantādibhyaḥ svārthe ñyo vā bhavati. ananta eva, ānantyam. āvasatha eva, āvasathyam. iti haiva, aitihyam. bheṣajam eva, bhaiṣajyam.

tīyād īkag na vidyā cet (4.4.11)
tīyāntāt svārtha īkag vā bhavati, vidyā cet sā na bhavati. dvaitīyākam, dvitīyam. tārtīyīkam, tṛtīyam. na vidyā ced iti kim? dvitīyā vidyā, tṛtīyā vidyā.

yāvādibhyaḥ kan (4.4.12)
yāvādibhyaḥ svārthe kan vā bhavati. yāva eva, yāvakaḥ. maṇir eva, maṇikaḥ. yāva - maṇi - asthi - candra - pīta - stabdha - ṛtāv uṣṇaśīte - paśau lūnaviyāte - aṇu nipuṇe - putra kṛtrime - puṇya - snāta vedasamāptau - śūnya rikte - dāna kutsite - tanu sūtre - bṛhatī ācchādane - īyasaś ca - jñāta - ajñāta - kumārīkrīḍanakāni ca. ākṛtigaṇo 'yam: avikaḥ - abhinnatarakam.

lohitān maṇau (4.4.13)
lohitān maṇau vartamānāt kan vā bhavati. lohitako maṇiḥ, lohitaḥ. maṇāv iti kim? lohito gauḥ.

raktānityayoḥ (4.4.14)
rakte 'nitye ca vartamānāl lohitāt kan vā bhavati. lohitakaḥ, lohitaḥ. kusumbhādinā raktaḥ paṭaḥ, lohitakaḥ. kopena lohitakaḥ. lohitikā śāṭī, lohitā vā. liṅgaviśiṣṭasyāpi grahaṇād yadā lohinīśabdāt kan tadā lohinikā, lohinī vā. raktānityayor iti kim? lohitaṃ rudhiram.

kālāt (4.4.15)
raktānityayor vartamānāt kālāt kan vā bhavati. kālakaḥ kambalaḥ, kālaḥ. kālakaḥ śokena.

ktād anātyantike (4.4.16)
ktāntād anātyantike vartamānāt kan vā bhavati. anatyantaṃ bhinnaḥ, bhinnakaḥ. chinnakaḥ. anātyantika iti kim? bhinnaḥ, chinnaḥ. sāmikṛtam iti śabdāntareṇābhidhānāt kan na bhavati. brāhmaṇajātīyaḥ, kṣatriyajātīya iti jātīyarā siddham. sāmānyasya hi bhedako viśeṣaḥ prakāraḥ. pitur iva sthānīyam asya, pitṛsthānīyaḥ; pitṛsthāna iti arthaḥ. pitarīva vā sthānīyam asmin sagauravam, pitṛsthānīyaḥ. putra iva sthānīyam asmin niryantraṇam, putrasthānīyaḥ.

vinayādibhyaṣ ṭhak (4.4.17)
vinayādibhyaḥ svārthe ṭhag vā bhavati. vinaya eva, vainayikaḥ. sāmayikaḥ. vinaya - samaya - upāyād dhrasvatvaṃ ca - saṃgati - akasmād - upacāra - samācāra - vyavahāra - saṃpradāna - samutkarṣa - samūha - viśeṣa - atyaya - anugādin.

vācaḥ saṃdeśe (4.4.18)
saṃdeśe vartamānāyā vācaṣ ṭhag bhavati. vācikaṃ kathayati. ṭhakā vinā saṃdeśavṛttyabhāvān nityo vidhiḥ. saṃdeśa iti kim? vāk.

tathā karmaṇo 'ṇ (4.4.19)
yathā saṃdeśe tathā karmaṇo 'ṇ bhavati. kārmaṇam. vaśīkaraṇam api vṛddhasaṃdeśāt kriyata iti tad api kārmaṇam.

oṣadher ajātau (4.4.20)
oṣadher ajātau vartamānāyā aṇ bhavati. auṣadham. ajātāv iti kim? oṣadhiḥ.

ṇajinuṇaḥ (4.4.21)
ṇajantād inuṇantāc ca svārthe 'ṇ bhavati. vyāvakrośī, vyāvacarcī. sāṃkūṭinaṃ vartate, sāṃrāviṇam.

prajñādibhyo vā (4.4.22)
prajñādibhyaḥ svārthe 'ṇ vā bhavati. prajānātīti prajñaḥ, sa eva prājñaḥ. matvarthīyena siddhe ṅībarthaṃ vacanam: prājñī strī. vaṇik, vāṇijaḥ. prajña - vaṇij - uśij - uṣṇih - pratyakṣa - vidan - ṣoḍan - vidyā - manas - juhvat - visārin matsye - śrotra śarīre - kṛṣṇa mṛge - cikīrṣita - cora - śatru - dhūrta - yodha - cakṣus - Vasu - marut - kruñc - Satvan - Daśārha - vayas - asura - rakṣas - piśāca - aśani - devatā - bandhu. ākṛtigaṇo 'yam: vaikṛtaḥ - vaiyātaḥ - sāṃtapanaḥ - ānuṣṭubham - jāgatam - āgnīdhram - sādhāraṇam - āgrayaṇam iti śakandhvāditvāt pararūpatvaṃ ca. āgrahāyaṇam ity āgrahāyaṇyāṣ ṭhag (3.1.19) iti nipātanāt.

mṛdas tikan (4.4.23)
mṛdas tikan bhavati. mṛttikā, mṛt.

sasnau stutau (4.4.24)
mṛdaḥ praśaṃsāyāṃ sasnau vā bhavataḥ. mṛtsā, mṛtsnā, mṛdrūpā.

nāmarūpād dheyaḥ (4.4.25)
nāmarūpābhyāṃ svārthe dheyo vā bhavati. nāma, nāmadheyam. rūpam, rūpadheyam.

bhāgād yac ca (4.4.26)
bhāgād yad bhavati, dheyaś ca. bhāgyāni, bhāgadheyāni.

sūramartakṣemayaviṣṭhāt (4.4.27)
sūrādibhyo yad vā bhavati. sūraḥ, sūryaḥ. martaḥ, martyaḥ. kṣemaḥ, kṣemyaḥ. yaviṣṭhaḥ, yaviṣṭhyaḥ.

navāt (4.4.28)
navād yad vā bhavati. navam, navyam.

tnaptanakhā nū ca (4.4.29)
navāt tnaptanakhāḥ pare bhavanti, nū cāsyādeśaḥ. nūtnam, nūtanam, navīnam.

prāt puraṇe naś ca (4.4.30)
praśabdāt purāṇe vartamānān no bhavati, tnaptanakhāś ca. praṇam, pratnam, pratanam, prīṇam.

devatāntāt tadarthe yat (4.4.31)
devatāntāt tadarthe 'bhidheye yad bhavati vā. Agnidevatārtham idam, Agnidevatyam. pitṛdevatyam. ata eva nipātanāt sāsya devatā (3.1.21) iti vā devateti siddham.

arghāt (4.4.32)
arghāt tadarthe yad vā bhavati. arghārtham, arghyam.

pādyam (4.4.33)
pādārthe 'bhidheye pādyam iti nipātyate.

atither ṇyaḥ (4.4.34)
atithes tadarthe ṇyo bhavati. atithyartham, ātithyam.

abhūtatadbhāve kṛbhvastiyoge vikārāc cviḥ (4.4.35)
avasthāvato 'vasthāntareṇābhūtasya tadātmanā bhāve kṛbhvastibhiḥ saṃbandhe sati vikāravācinaś cvir bhavati. aśuklaṃ śuklaṃ karoti, śuklīkaroti. aśuklaḥ śuklo bhavati, śuklībhavati. śuklīsyāt. abhūtatadbhāva iti kim? ghaṭaṃ karoti. ghaṭo bhavati. dadhy asti. kṛbhvastiyoga iti kim? aśuklaḥ śuklo jāyate. vikārād iti kim? prakṛter mā bhūt: suvarṇaṃ kuṇḍalībhavati. yat punaḥ prayatnenāpi śuklaṃ na saṃpadyate, tatrābhūtatadbhāvābhāvād eva na bhaviṣyati.

arurmanaścakṣuścetorahorajasāṃ lopaś ca (4.4.36)
aruḥprabhṛtīnām antyasya lopo bhavati, cviś ca pūrveṇa siddhaḥ. arūkaroti, arūbhavati, arūsyāt. unmanīkaroti, unmanībhavati, unmanīsyāt. uccakṣūkaroti, uccakṣūbhavati, uccakṣūsyāt. vicetīkaroti, vicetībhavati, vicetīsyāt. virahīkaroti, virahībhavati, virahīsyāt. virajīkaroti, virajībhavati, virajīsyāt.

abhividhau saṃpadā ca sātir vā (4.4.37)
abhivyāptāv ekadeśena sarvātmanā vā gamyamānāyāṃ cviviṣaye saṃpadā kṛbhvastibhiś ca yoge sātir vā bhavati. agnisāt saṃpadyate śastram. agnisāt karoti, agnisād bhavati, agnisāt syāt. agnīkaroti, agnībhavati, agnīsyāt. punarvāvacanaṃ vṛttivikalpārtham.

tadadhīne (4.4.38)
tadadhīne 'bhidheye tatsvāmivācinaḥ sātir vā bhavati, kṛbhvastibhiḥ saṃpadā ca yoge. rājādhīnaṃ karoti, rājasāt karoti. rajasād bhavati, rājasāt syāt, rājasāt saṃpadyate.

deye trā ca (4.4.39)
yasmai yad deyaṃ tadadhīne tasmin nabhidheye kṛbhvastibhiḥ saṃpadā ca yoge trā bhavati, sātiś ca. devādhīnaṃ deyaṃ karoti, devastrā karoti. deveṣu bhavati, devatrā bhavati. devatrā syāt, devatrā saṃpadyate. devasāt karoti, devasād bhavati, devasāt syāt, devasāt saṃpadyate.

devādibhyo dvitīyāsaptamyor bahulam (4.4.40)
devādibhyo dvitīyārthe saptamyarthe ca bahulaṃ kṛbhvastibhir anyaiś ca yoge trā bhavati. devān karoti, devatrā karoti. deveṣu bhavati, devatrā bhavati. deveṣu syāt, devatrā syāt. devān gacchati, devatrā gacchati. deveṣu vasati, devatrā vasati - evaṃ manuṣyān gacchati manuṣyeṣu vasati vā, manuṣyatrā - puruṣān puruṣeṣu vā, puruṣatrā - purūn puruṣu vā, purutrā - martyān martyeṣu vā, martyatrā - bahūn bahuṣu vā, bahutrā. anyebhyo 'pi ca yathādarśanam.

avyaktānukaraṇād anekāco 'nitau ḍāc (4.4.41)
avyaktāanukaraṇād anekācaḥ kṛbhvastiyoge 'nitiparāḍ ḍāj bhavati. paṭapaṭākaroti, paṭapaṭābhavati, paṭapaṭāsyāt. avyaktānukaraṇād iti kim? dṛṣatkaroti. anekāca iti kim? śratkaroti. anitāv iti kim? paṭiti karoti. cakāro viśeṣaṇārthaḥ.

kṛñā dvitīyatṛtīyaśambabījāt kṛṣau (4.4.42)
karotinā yoge kṛṣiviṣaye dvitīyādibhyo ḍāj bhavati. dvitīyākaroti. tṛtīyākaroti. śambākaroti. punas tiryak kṛṣatīty arthaḥ. bījākaroti. kṛṣāv iti kim? dvitīyaṃ pataṃ karoti.

saṃkhyāder guṇāt (4.4.43)
guṇaśabdāt saṃkhyāpūrvāḍ ḍāj bhavati karotinā yoge. dviguṇākaroti. triguṇākaroti. kṛṣāv ity eva: dviguṇāṃ rajjuṃ karoti.

samayād yāpanāyām (4.4.44)
samayād yāpanāyāṃ gamyamānāyāṃ ḍāj bhavati karotinā yoge. samayākaroti. kālaharaṇaṃ karotīty arthaḥ. yāpanāyām iti kim? samayaṃ karoti.

sapattraniṣpattrād ativyathane (4.4.45)
sapattraniṣpattrābhyām ativyathane gamyamāne ḍāj bhavati. sapattrākaroti mṛgam. niṣpattrākaroti kavacam. ativyathana iti kim? sapattraṃ karoti vṛkṣam. niṣpattraṃ karoti kāṇḍam.

niṣkulān niṣkoṣaṇe (4.4.46)
niṣkulād antarāvasthitasya niṣkoṣaṇe ḍāj bhavati. niṣkulākaroti phalam. niṣkoṣaṇa iti kim? niṣkulaṃ karoti śatrum.

priyasukhād ānukūlye (4.4.47)
priyasukhābhyām ānukūlye gamyamāne ḍāj bhavati. priyākaroti. sukhākaroti. ānukūlya iti kim? sukhaṃ karoti.

duḥkhāt prātikūlye (4.4.48)
duḥkhāt prātikūlye gamyamāne ḍāj bhavati. duḥkhākaroti. prātikūlya iti kim? duḥkhaṃ karoti.

śūlāt pāke (4.4.49)
śūlāt pāke gamyamāne ḍāj bhavati. śūle pacati māṃsam, śūlākaroti. pāka iti kim? śūlaṃ karoti.

satyād aśapathe (4.4.50)
satyāc chapathād anyatra ḍāj bhavati. satyākaroti vaṇig bhāṇḍam. mayāvaśyaṃ kretavyam iti pratyayaṃ karoti. aśapatha iti kim? satyaṃ karoti.

madrabhadrād vapane (4.4.51)
madrabhadrābhyāṃ vapane gamyamāne ḍāj bhavati. madrākaroti. bhadrākaroti. vapana iti kim? madraṃ karoti.

samāsāntaḥ (4.4.52)
ataḥ param ajādayo vakṣyamāṇāḥ samāsasyāntabhūta veditavyāḥ. antabhāve prayojanaṃ tatraiva vakṣyāmaḥ.

na kimaḥ kṣepe (4.4.53)
kṣepe yaḥ kiṃśabdaḥ tataḥ parāt samāsānto na bhavati. kiṃrājā yo na rakṣati! kiṃgaur yo na vahati! kṣepa iti kim? keṣāṃ rājā, kiṃrājaḥ.

pūjāyāṃ svateḥ prāg anyārthāt (4.4.54)
svatibhyāṃ parāt pūjāyāṃ samāsānto na bhavati prāg anyārthādhikārāt (95). surājā, atirājā. sugauḥ, atigauḥ. pūjāyām iti kim? atikrānto rājānam, atirājaḥ. svater iti kim? paramarājaḥ. prāg anyārthād iti kim? susakthaḥ, svakṣaḥ.

naño 'nanyārthe (4.4.55)
nañaḥ parāt samāsānto na bhavati, sa ced anyapadārthe na vartate. arājā, asakhā. ananyārtha iti kim? anṛco māṇavaḥ. adhuraṃ śakaṭam.

patho vā (4.4.56)
nañparāt pathiśabdāt samāsānto vā bhavati. nāyaṃ panthāḥ: apanthāḥ, apatham. ananyārtha ity eva: apatho 'yam uddeśaḥ.

purabdhuraś cānakṣasyāc (4.4.57)
purādyantasya pathyantasya ca samāsānto 'j bhavati, na ced eṣām akṣasaṃbandhaḥ. daśapurī, dvipurī. dvīpaḥ, samīpaḥ. dvidhurī, tridhurī. samāsāntagrahaṇād ataḥ saṃkhyāder (2.3.23) iti ṅīb bhavati. sthalapathaḥ, devapathaḥ. anakṣasyeti kim? akṣasya dhūḥ, akṣadhūḥ. dṛḍhadhūr akṣaḥ.

ṛcaḥ (4.4.58)
ṛgantāt samāsānto 'j bhavati. saptarco mantraḥ. ardharcaḥ.

nañbahor māṇavacaraṇayoḥ (4.4.59)
nañbahubhyām ṛgantābhyāṃ māṇavacaraṇayor aj bhavati. anṛco māṇavaḥ. bahvṛcaś caraṇaḥ. māṇavacaraṇayor iti kim? anṛkkaṃ sāma, bahvṛkkaṃ sūktam.

pratyanvavāt sāmalomnaḥ (4.4.60)
pratyādibhyaḥ pare ye sāmalomanī tadantād aj bhavati. pratisāmam, anusāmam, avasāmam. pratilomam, anulomam, avalomam.

akṣṇo 'cakṣuṣaḥ (4.4.61)
acakṣur yad akṣi tadantād aj bhavati. lavaṇākṣaḥ, gavākṣaḥ. acakṣuṣa iti kim? brāhmaṇākṣi.

dhenvanaḍuhargyajuṣākṣibhruvadāragavorvaṣṭhīvapadaṣṭhīvanaktaṃdivarātriṃdivāhardivasarajasapuruṣāyuṣadvyāyuṣatryāyuṣajātokṣamahokṣavṛddhokṣopaśunagoṣṭhaśvāḥ (4.4.62)
dhenvanaḍuhādayo 'jantā nipātyante. dhenuś cānaḍvāṃś ca, dhenvanaḍuhau. ṛk ca yajuś ca, ṛgyajuṣam. akṣiṇī ca bhruvau ca, akṣibhruvau. dārāś ca gāvaś ca, dāragavam. ūrū cāṣṭhīvantau ca, ūrvaṣṭhīvam. pādau cāṣṭhīvantau ca, padaṣṭhīvam. naktaṃ ca divā ca, naktaṃdivam. rātrau ca divā ca, rātriṃdivaṃ bhuṅkte. rātriś ca divā ca, rātriṁdivam atītam. ahar ahar iti vīpsāyām ahardivam iti nipātyate. samāsaprakaraṇāc ca vākyam api na bādhyate. saha rajasā, sarajasam. asaṃkhyaṃ sākalya (2.2.2) iti samāsaḥ. puruṣasyāyuḥ, puruṣāyuṣam. dve āyuṣī samāhṛte, dvyāyuṣam. trīṇy āyūṃṣi samāhṛtāni, tryāyuṣam. jāta ukṣā, jātokṣaḥ. mahān ukṣā, mahokṣaḥ. vṛddha ukṣā, vṛddhokṣaḥ. samīpe śunaḥ, upaśunam. asaṃkhyaṃ vibhaktisamīpa (2.2.2) iti samāsaḥ. goṣṭhe śvā, goṣṭhaśvaḥ. strīpuṃsābhyām (2.4.13) iti nipātanād ac. ṛksāme, vāṅmanase iti na dadhipaya-ādipāṭhāt (2.2.66).

brahmahastirājapalyād varcasaḥ (4.4.63)
brahmādibhyaḥ parād varcaso 'j bhavati. brahmavarcasam, hastivarcasam, rājavarcasam, palyavarcasam.

samavāndhāt tamasaḥ (4.4.64)
samādibhyaḥ parāt tamaso 'j bhavati. saṃtamasam, avatamasam, andhatamasam.

śvaso vasīyasaḥ (4.4.65)
śvasaḥ parād vasīyaso 'j bhavati. śvovasīyasam. kalyāṇam ity arthaḥ.

nisaś ca śreyasaḥ (4.4.66)
nisaḥ śvasaś ca parāc chreyasaḥ samāsānto 'j bhavati. niścitaṃ śreyo niḥśreyasam, nirvāṇam. śvaḥśreyasam, kalyāṇam.

taptānvavād rahasaḥ (4.4.67)
taptādibhyaḥ parād rahaso 'j bhavati. taptarahasam, anurahasam, avarahasam.

prater urasa ādhārāt (4.4.68)
prateḥ parād uraso 'dhikaraṇād aj bhavati. urasi vartate, pratyurasam. vibhaktyarthe yad asaṃkhyam (2.2.2) iti samāsaḥ. ādhārād iti kim? pratigatam uraḥ, pratyuraḥ.

anugavam āyāme (4.4.69)
anugavam iti nipātyata āyāme gamyamāne. anugavaṃ śakaṭam. āyāma iti kim? gavāṃ paścād, anugu.

dvistāvā tristāvā vediḥ (4.4.70)
dvis tāvatīti tris tāvatīty asmin narthe dvistāvā tristāvetisamāso 'tīlopaś ca nipātyate, vediś cet. prakṛtiyāge hi yāvatī vediḥ kvacid vikṛtiyāge dvistāvā, kvacit tristāvā. vedir iti kim? dvis tāvatī rajjuḥ.

prādibhyo 'dhvanaḥ (4.4.71)
prādibhyaḥ parād adhvano 'j bhavati. pragato 'dhvānam, prādhvo rathaḥ. prādhvaṃ śakaṭam. atyadhvam. prādibhya iti kim? paramādhvā.

pāṇḍūdakkṛṣṇād bhūmeḥ (4.4.72)
pāṇḍvādibhyo yā parā bhūmis tadantād aj bhavati. pāṇḍubhūmaḥ, udagbhūmaḥ, kṛṣṇabhūmaḥ.

saṃkhyāyā nadīgodāvaryoś ca (4.4.73)
saṃkhyāyāḥ parayor nadīgodāvaryor bhūmeś ca samāsānto 'j bhavati. Pañcanadam. Saptagodāvaram. dvibhūmaḥ prāsādaḥ. daśabhūmakaṃ sūtram.

asaṃkhyāc cāṅguler ananyāsaṃkhyārthe (4.4.74)
asaṃkhyāt saṃkhyāyāś ca parāyā aṅguler aj bhavati, na ced anyapadārthe 'saṃkhyārthe ca samāsānto vartate. nirgatam aṅgulibhyo, niraṅgulam. atyaṅgulam. dve aṅgulī samāhṛte, dvyaṅgulam. ananyāsaṃkhyārtha iti kim? pañcāṅgulir hastaḥ. upāṅguli. katham: dve aṅgulī paramāṇam asya, dvyaṅgulam iti? nātra samāso 'nyapadārthe vihito, mātraḍādīnāṃ tu luki kṛte, tatra vartate. aṅgulaśabdo vā pramāṇavāci prakṛtyantaram. yathā: svenāṅgulapramānenāṅgulānāṃ śataṃ pūrṇaṃ caturdaśa vāṅgulānīti. dvyaṅgulāvayavo hasta iti samudāyo 'nyapadārthe vartate. aṅgulyantasya tu viśeṣaṇam ekārthena (2.2.18) iti samāsaḥ.

ahaḥsarvaikadeśasaṃkhyātapuṇyavarṣādīrghāc ca rātreḥ (4.4.75)
aharādibhyo 'saṃkhyāt saṃkhyāyāś ca parād rātriśabdād aj bhavati. ahaś ca rātriś ca, ahorātraḥ. sarvarātraḥ. pūrvarātraḥ, apararātraḥ. ekadeśe 'tra rātriśabdo vartate, anyatra pūrvarātriḥ. saṃkhyātarātraḥ, puṇyarātraḥ, varṣārātraḥ, dīrgharātriḥ. saṃkhyātarātraḥ, puṇyarātraḥ, varṣārātraḥ, dīrgharātraḥ. atirātraḥ, nīrātraḥ. dve rātrī samāhṛte, dvirātraḥ. ananyāsaṃkhyārtha ity eva: dīrgharātrir hemantaḥ. uparātri.

sakhyahorājñāṃ ṭac (4.4.76)
sakhyādyantānām ṭaj bhavati. rājasakhaḥ, paramāhaḥ, Madrarājaḥ. ananyāsaṃkhyārtha ity eva: Indrasakhā, upasakhi. sakhyahorājñām iti nirḍeśāc cārthe na bhavati. kathaṃ Madrāṇāṃ rājñīti Madrarājñīti? neha liṅgaviśiṣṭagrakaṇam viśeṣāśrayaṇāt.

gor aluky acārthe (4.4.77)
gośabdād alugviṣayāṭ ṭaj bhavati, na cec cārthe samāsaḥ. rājagavaḥ, paramagavaḥ. pañcagavadhanam, daśagavadhanam. alukīti kim? pañcabhir gobhiḥ ktītaḥ, pañcaguḥ. acārtha iti kim? ajāśvagāvaḥ. ananyāsaṃkhyārtha ity eva: citraguḥ, upagu. 

uraso 'gre (4.4.78)
pradhāne vartamānād urasaḥ samāsāntaṣ ṭaj bhavati. aśvorasam, hastyurasam. teṣāṃ pradhānam ity arthaḥ. agra iti kim? aśvoraḥ.

ano'śmāyaḥsarasāṃ jātināmnoḥ (4.4.79)
anasādyantāj jātau saṃjñāyāṃ ca ṭaj bhavati. upānasam iti jātiḥ, mahānasam iti saṃjñā. amṛtāśma iti jātiḥ, Piṇḍāśma iti saṃjñā. kālāyasam iti jātiḥ, lohitāyasam iti saṃjñā. maṇḍūkasarasam iti jātiḥ, Jalasarasam iti saṃjñā. kathaṃ Bindusaro Bakasara iti? naiṣā saṃjñā, rūḍhyā tu saṃjñātvena vijñānaṃ Śūrpaṇakhīvat.

grāmakauṭāt takṣṇaḥ (4.4.80)
grāmakauṭābhyāṃ yaḥ paras takṣanśabdas tadantāṭ ṭaj bhavati. grāmatakṣaḥ. sādhāraṇa ity arthaḥ. kuṭyāṃ bhavaḥ kauṭaḥ, kauṭas takṣā kauṭatakṣaḥ. svagṛhasthāyī, svatantraḥ, na kasyacit pratibaddha ity arthaḥ. grāmakauṭād iti kim? rājatakṣā. acārtha ity eva: grāmatakṣāṇau. anayārtha ity eva: kauṭas takṣāsya, kauṭatakṣā.

ateḥ śunaḥ (4.4.81)
ateḥ parāc chunaṣ ṭaj bhavati. atikrāntaḥ śvānam, atiśvo varāhaḥ. atijavana ity arthaḥ. atiśvaḥ sevakaḥ. suṣṭhu svāmibhakta ity arthaḥ. atiśvī sevā. atinīcety arthaḥ.

upamānād aprāṇini (4.4.82)
aprāṇiviṣaye upamāne yaḥ śvā tadantāṭ ṭaj bhavati. ākarṣaḥ śveva, ākarṣaśvaḥ. phalakaśvaḥ. upamānād iti kim? uttamaśvā. aprāṇinīti kim? vyāghraḥ śveva, vyāghraśvā.

mṛgapūrvottarāc ca sakthnaḥ (4.4.83)
mṛgādibhya upamānāc ca paro yaḥ sakthiśabdas tadantāṭ ṭaj bhavati. mṛgasaktham, pūrvasaktham, uttarasaktham. phalakam iva sakthi, phalakasaktham.

saṃkhyārdhān nāva ekārthāt (4.4.84)
saṃkhyāyā ardhāc ca samānādhikaraṇāt parā yā naus tadantāṭ ṭaj bhavati. dvināvam, trināvam. lokāśrayatvāl liṅgasya strīliṅgaṃ na bhavati. ardhanāvam. ekārthād iti kim? dvayor nauḥ, dvinauḥ. ananyārtha ity eva: dvinaukaḥ.

khāryā vā (4.4.85)
saṃkhyāyā ardhāc ca parā yā khārī tadantāṭ ṭaj bhavati vā. dvikhāram, dvikhārī. ardhakhāram, ardhakhārī. vidhānasāmarthyād eva ṭajantasya na striyāṃ vṛttiḥ. ekārthād ity eva: dvayoḥ khārī, dvikhārī. ananyārtha ity eva: dvikhārīkaḥ.

dvitribhyām añjaleḥ (4.4.86)
dvitribhyāṃ paro yo 'ñjaliśabdas tadantāṭ ṭaj bhavati vā. dvyañjalam, tryañjalam. dvyañjali, tryañjali. ekārthād ity eva: dvayor añjaliḥ, dvyañjaliḥ. ananyārtha ity eva: dvyañjalikaḥ.

kumahadbhyāṃ brahmaṇaḥ (4.4.87)
kumahadbhyāṃ paro yo brahmanśabdas tadantāṭ ṭaj bhavati vā. kubrahmaḥ, kubrahmā. mahābrahmaḥ, mahābrahmā. ananyārtha ity eva: mahābrahmakaḥ.

janapadāt (4.4.88)
janapadaśabdebhyaḥ paro yo brahmanśabdas tadantāṭ ṭaj bhavati, nityaṃ yogavibhāgāt. Avantiṣu brahmā, Avantibrahmaḥ. Kāśiṣu brahmā, Kāśibrahmaḥ. janapadād iti kim? devabrahmā Nāradaḥ. acārtha ity eva: Avantayaś ca brahmā ca, Avantibrahmāṇaḥ. ananyārtha ity eva: Avantibrahmakaḥ.

cārthe cudaṣahaḥ samāhāre (4.4.89)
cārthe samāhāre vartamānāc cavargadakāraṣakārahakārāntāṭ ṭaj bhavati. vāktvacam, śrīsrajam. samiddṛṣadam, vāktviṣam, chattropānaham. chattropānahinīti samāsāntatvād ataś cārthād inir bhavati. cārtha iti kim? dvidṛṣat. cudaṣaha iti kim? vāksamit. samāhāra iti kim? prāvṛṭcharadau.

śaradādibhyo 'saṃkhyārthe (4.4.90)
śaradādibhyo 'saṃkhyārthe vartamānebhyaḥ samāsāntaṣ ṭaj bhavati. upaśaradam, upavipāśam. asaṃkhyārtha iti kim? paramaśarat. śarad - Vipāś - manas - upānah - div - Himavat - anaḍuh - vihas - catur - tad - yad - jarāyā jarasaś ca - dṛś - pratiparassamanubhyo 'kṣṇaḥ - pathin. jhayantānāṃ pāṭho nityārthaḥ.

anaḥ (4.4.91)
anantād asaṃkhyārthe samāsāntaṣ ṭaj bhavati. adhyātmam, pratyātmam, uparājam.samāsāntatvān nāto 'm apañcamyā (2.1.41) ity aṃ bhavati.

napuṃsakād vā (4.4.92)
anantān napuṃsakād asaṃkhyārthe samāsāntaṣ ṭaj vā bhavati. upacarmam, upacarma.

girinadīpaurṇamāsyāgrahāyaṇījhayaḥ (4.4.93)
giryādibhyo jhayantāc cāsaṃkhyārthe samāsāntaṣ ṭaj vā bhavati. antargiram, antargiri. upanadam, upanadi. upapaurṇamāsam, upapaurṇamāsi. upāgrahāyaṇam, upāgrahāyaṇi. upasamidham, upasamit. upadṛṣadam, upadṛṣat.

nisaḥ śato ḍac (4.4.94)
nisaḥ paro yaḥ śadantas tadantāḍ ḍaj vā bhavati. nistriṃśāni varṣāṇi, nistriṃśat. niścatvāriṃśāni. nirgatas triṃśato 'ṅgulibhyo, nistriṃśaḥ khaḍgaḥ.

saṃkhyāyā abahor anyārthe (4.4.95)
bahuvarjitā yā saṃkhyā tadantād anyapadārthe vartamānāḍ ḍaj bhavati. upadaśāḥ, āsannadaśāḥ, adūradaśāḥ, adhikadaśāḥ. tridaśaiṣāṃ saṃkhyā, tridaśāḥ. dvau vā trayo vā, dvitrāḥ. abahor iti kim? upabahavaḥ. anyārtha iti kim? dvādaśa. anyārthādhikāra ā kapaḥ (139).

sakthyakṣṇaḥ svāṅgāt ṣac (4.4.96)
svāṅge ye sakthyakṣiṇī tadantāt ṣaj bhavati. dīghasakthaḥ, dīrghasakthī. viśālākṣaḥ, viśālākṣī. sakthyakṣna iti kim? dīrghajānuḥ. svāṅgād iti kim? dīrghasakthi śakaṭam. sthūlākṣir ikṣuḥ. anyārtha ity eva: paramasakthi. ṣakāro ṅīṣarthaḥ.

aṅguler dāruṇi (4.4.97)
aṅgulyantād anyapadārthe dāruṇi vartamānāt ṣaj bhavati. dvyaṅgulaṃ dāru. pañcāṅgulam. aṅgulisadṛśāvayavaṃ dhānyādīnāṃ vikṣepakakāṣṭham ucyate. pramāṇe tu pūrvavat siddham.

dvitribhyāṃ mūrdhnaḥ (4.4.98)
dvitribhyāṃ paro yo mūrdhā tadantāt ṣaj bhavati. dvimūrdhaḥ, trimūrdhaḥ. anyārtha ity eva: dvayor mūrdhā, dvimūrdhā.

ap pūraṇyās tāsu (4.4.99)
pūraṇe yo vihitas tadantāyāḥ striyās tāsv eva pūraṇīṣv anyapadārthe vartamānāyāḥ samāsānto 'b bhavati. kalyāṇī pañcamy āsāṃ rātrīṇām, kalyāṇīpañcamā rātrayaḥ. tāsv iti kim? kalyāṇapañcamīkaḥ pakṣaḥ. puṃvadbhāvapratiṣedho 'pi pūraṇīṣv evābhidheyāsu.

pramāṇyāḥ (4.4.100)
pramāṇīśabdād ab bhavati. strī pramāṇy eṣām, strīpramāṇāḥ kuṭumbinaḥ. bhāryāpramāṇāḥ. pramāṇaśabdena siddhe kabbādhanārthaṃ vacanam.

antarbahirbhyāṃ lomnaḥ (4.4.101)
antarbahirbhyāṃ paro yo lomanśabdas tadantād ab bhavati. antarlomaḥ, bahirlomaḥ.

nakṣatrān netuḥ (4.4.102)
nakṣatrāt paro yo netā tadantād ab bhavati. mṛganetrā rātrayaḥ. puṣyanetrāḥ. nakṣatrād iti kim? Devadattanetṛkaḥ. netraśabdena siddhe kabbādhanārthaṃ vacanam.

nañsuvyupatreś caturo 'c (4.4.103)
nañādibhyaḥ paro yaś caturśabdas tadantād aj bhavati. nāsya catvāry akṣīṇi viṣayībhavanti, acaturam. sutarām asya catvāri viṣayībhavanti, sucaturaḥ. vividham asya catvāri viṣayībhavanti, vicaturaḥ. catvāri samīpam eṣāṃ, upacaturāḥ. trayo vā catvāro vā, tricaturāḥ.

nābheḥ (4.4.104)
nābhyantād aj bhavati. Padmanābhaḥ, ūrṇanābhaḥ.

suprātasuśvasudivaśārikukṣacaturaśrāḥ (4.4.105)
suprātādayo 'jantā nipātyante. śobhanaṃ prātar asya, suprātaḥ. śobhanaṃ śvo 'sya, suśvaḥ. śobhanaṃ divāsya, sudivaḥ. śārer iva kukṣir asya, śārikukṣaḥ. catasro 'śrayo 'sya, caturaśraḥ. eṇīpado 'japadaḥ proṣṭhapada iti bhadrapadavat padaśabdena siddham. rūḍheś caiṣāṃ niyataviṣayatvam.

nañsudurbhyaḥ sakthno vā (4.4.106)
nañādibhyaḥ paro yaḥ sakthiśabdas tadantād aj vā bhavati. asakthaḥ, asakthiḥ. susakthaḥ, susakthiḥ. duḥsakthaḥ, duḥsakthiḥ. nañādibhya iti kim? dīrghasakthi śakaṭam.

prajāyā asic (4.4.107)
nañādibhyaḥ paro yaḥ prajāśabdas tadantād asij bhavati. aprajāḥ, suprajāḥ, duṣprajāḥ.

mandālpāc ca medhāyāḥ (4.4.108)
mandālpābhyāṃ nañādibhyaś ca parā yā medhā tadantād asij bhavati. mandamedhāḥ, alpamedhāḥ. amedhāḥ, sumedhāḥ, durmedhāḥ.

nāmni nāsāyā naso 'sthūlāt (4.4.109)
sthūlād anyasmāt parā yā nāsā tasyāḥ saṃjñāyāṃ samāsānto nasādeśo bhavati. gonasaḥ, vādhrīṇasaḥ. nāmnīti kim? dīrghanāsaḥ. asthūlād iti kim? sthūlanāsaḥ.

prādibhyaḥ (4.4.110)
prādibhyaḥ parāyā nāsāyā nasādeśo bhavati. praṇasaṃ mukham. unnasam.

veḥ khaḥ (4.4.111)
vipūrvāt parāyā nāsāyāḥ kha ādeśo bhavati. vigatā nāsāsya, vikhaḥ.

khurakharāṇ ṇas vā (4.4.112)
khurakharābhyāṃ parāyā nāsāyā ṇas vā bhavati. khuraṇāḥ, khuraṇasaḥ. kharaṇāḥ, kharaṇasaḥ.

dharmād anic kevalāt (4.4.113)
kevalāt pūrvapadāt paro yo dharmaśabdas tadantād anij vā bhavati. kalyāṇadharmā, kalyāṇadharmakaḥ. taddharmā, taddharmakaḥ. viparītadharmā, viparītadharmakaḥ. kevalād iti kim? paramasvadharmakaḥ.

suharitatṛṇasomāj jambhāt (4.4.114)
svādibhyaḥ paro yo jambhaśabdas tadantād anij bhavati. sujambhā, haritajambhā, tṛṇajambhā, somajambhā. svādibhya iti kim? patitajambhaḥ.

dakṣiṇermā lubdhayoge (4.4.115)
dakṣiṇermety anijanto nipātyate, vyādhayoge sati. īrmaṃ varaṇam, dakṣiṇam īrmam asya, dakṣiṇermā mṛgaḥ. lubdhayoga iti kim? dakṣiṇermaṃ śakaṭam.

ij vyatihāre (4.4.116)
kriyāvyatihāre gamyamāne 'nyapadārthe vartamānād ij bhavati. keśākeśi, daṇḍādaṇḍi. cakāra ici (5.2.48) iti viśeṣaṇārthaḥ.

dvidaṇḍyādīni (4.4.117)
dvidaṇḍyādīni śabdarūpāṇi ijantāni nipātyante. dvau daṇḍāv asya, dvidaṇḍi. dvimusali. nipātanād arthaviśeṣāśrayaṇād iha na bhavati: dvidaṇḍā śāleti. dvidaṇḍi - dvimusali - ubhāñjali - ubhayāñjali - ubhādanti - ubhayādanti - ubhākarṇi - ubhayākarṇi - ubhāhasti - ubhayāhasti - ubhāpāṇi - ubhayāpāṇi - ubhābāhu - ubhayābāhu - ekapadi - prohyapadi - ācyapadi - nikucyakarṇi - saṃhatapucchi. prohyapadi dhāvati, nikucyakarṇi dhāvatīti kriyāviśeṣaṇatvāt kriyaivānyapadārthaḥ.

bhṛtimāsāṭ ṭhac (4.4.118)
bhṛtyupalakṣitān māsāṭ ṭhaj bhavati. pañcako māso 'sya, pañcakamāsikaḥ. daśakamāsikaḥ.

saṃprāj jānuno jñaḥ (4.4.119)
saṃprapūrvāj jānuno jñādeśo bhavati. saṃgate jānunī asya, saṃjñaḥ. prajñaḥ.

ūrdhvād vā (4.4.120)
ūrdhvaśabdāt parasya jānuno jñādeśo vā bhavati. ūrdhve jānunī asya: ūrdhvajñaḥ, ūrdhvajānuḥ.

dhanur nāmni (4.4.121)
saṃjñāyām evānyapadārthe dhanuḥśabdaḥ prayujyate. Dṛḍhadhanuḥ, śatadhanuḥ. nāmnīti kim? Gāṇḍīvadhanvā. dhanvan niti prakṛtyantaram aviśeṣeṇa saṃjñāyām asaṃjñāyāṃ vā.

jāyāyā niṅ (4.4.122)
jāyāntasya niṅ bhavati. yuvajāniḥ, vadhūjāniḥ. 

sūtpūtisurabher gandhasyet (4.4.123)
svādibhyaḥ parasya gandhasyed bhavati. sugandhi candanam. udgandhi kusumam. pūtigandhi śarīram. surabhigandhi kesaram.

āgantor vā (4.4.124)
svādibhyaḥ parasyāgantor gandhasyed vā bhavati. sugandhir āpaṇaḥ, sugandhaḥ. udgandhiḥ, udgandhaḥ. pūtigandhiḥ, pūtigandhaḥ. surabhigandhiḥ, surabhigandhaḥ.

alpe (4.4.125)
alpe 'rthe vartamānasya gandhasyed vā bhavati. sūpasya gandho 'sya, sūpagandhi bhojanam. sūpagandham. annagandhi, annagandham.

upamānāt (4.4.126)
upamānāt parasyed vā bhavati. utpalagandhiḥ, utpalagandhaḥ.

pādasya pad ahastyādibhyaḥ (4.4.127)
pādasya hastyādivarjitād upamānāt parasya pād ity ayam ādeśo bhavati. vyāghrasyeva pādāv asya, vyāghrapāt. ahastyādibhya iti kim? hastipādaḥ. hastin - kapota - kaṭola - kaṭolaka - gaṇḍola - gaṇḍolaka - mahelā - dāsī - gaṇikā - kusūla.

kumbhapadyādayaḥ (4.4.128)
kumbhapadyādayaḥ striyāṃ ṅībantā eva kṛtapadādeśāḥ sādhavo bhavanti. kumbhapadī - jālapadī - śatapadī - munipadī - śitipadī - sūtrapadī - godhāpadī - kalaśīpadī - vipadī - dāsīpadī - apadī - niṣpadī - ārdrapadī - kuṇipadī - kṛṣṇapadī - droṇapadī - sūkarapadī - śakṛtpadī - aṣṭāpadī - sūcipadī. ekapadīti na paṭhitavyam, ekapād iti darśanāt.

susaṃkhyādeḥ (4.4.129)
supūrvasya saṃkhyāpūrvasya ca pādasya pād ity ayam ādeśo bhavati. supāt, dvipāt.

vayasi dantasya datṛ (4.4.130)
vayasi gamyamāne susaṃkhyāder dantasya datrādeśo bhavati. sudan. dvidan, tridan. vayasīti kim? sudanto Dākṣiṇātyaḥ. dvidantaḥ kuñjaraḥ.

ṣoḍan (4.4.131)
ṣoḍan niti vayasi nipātyate, ṣaḍdaśana ity asmin narthe.

strīnāmni (4.4.132)
strīsaṃjñāviṣaye dantasya datrādeśo bhavati. Ayodatī, Haladatī. nāmnīti kim? samadantī, snigdhadantī.

agrāntaśuddhaśubhravṛṣavarāhāhimūṣikaśyāvaśikharārokād vā (4.4.133)
agrāntāc chuddhādibhyaś ca parasya dantaśabdasya datrādeśo vā bhavati. kuḍmalāgradan, kuḍmalāgradantaḥ. śuddhadan, śuddhadantaḥ. śubhradan, śubhradantaḥ. vṛṣadan, vṛsadantaḥ. varāhadan, varāhadantaḥ. ahidan, ahidantaḥ. mūṣikadan, mūṣikadantaḥ. śyāvadan, śyāvadantaḥ. śikharadan, śikharadantaḥ. arokadan, arokadantaḥ. aroko 'dīptiḥ.

kakut kakudasyāvasthāyām (4.4.134)
kakudasya śarīrāvasthāyāṃ gamyamānāyāṃ kakudādeśo bhavati. asaṃjātakakud, bālaḥ. yaṣṭikakud, yuvā. pūrṇakakud, madhyamaḥ. patitakakuj, jīrṇaḥ. sthūlakakud, balavān. avasthāyām iti kim? śvetakakudaḥ.

trikakut parvate (4.4.135)
Trikakud iti parvate 'bhidheye nipātyate. Trikakut parvataḥ. parvata iti kim? trikakudaḥ. kakudaśabdanivṛttyarthaṃ vacanam.

vyudaḥ kākut kākudasya (4.4.136)
vyudbhyāṃ parasya kākudasya kākud ity ayam ādeśo bhavati. vikākut, utkākut. kākudaṃ tālūcyate.

pūrṇād vā (4.4.137)
pūrṇāt parasya kākudasya kākudādeśo vā bhavati. pūrṇakākut, pūrṇakākudaḥ.

suhṛddurhṛdau mitrāmitrayoḥ (4.4.138)
suhṛn mitre nipātyate, durhṛd amitre. mitrāmitrayor iti kim? suhṛdayaḥ sādhuḥ, durhṛdayaś cauraḥ. hṛcchabdena siddhe hṛdayaśabdanivṛttyarthaṃ vacanam.

urobhyaḥ kap (4.4.139)
uraḥprabhṛtyantāt kab bhavati. vyūḍhoraskaḥ, priyasarpiṣkaḥ. uras - sarpis - upānah - pumān - anaḍvān - payaḥ - nauḥ - lakṣmīḥ - dadhi - madhu - śāliyeṣām ekavacanāntānāṃ pāṭhas teṣām anyavacanāntānāṃ śeṣād vā (142)iti kab vikalpena bhavati: dvipumān, dvipuṃskaḥ; dvinauḥ, dvinaukaḥ.

inaḥ striyām (4.4.140)
inantāt striyām abhidheyāyāṃ kab bhavati. bahudaṇḍikā, bahusvāmikā nagarī. striyām iti kim? bahudaṇḍī rāja, bahudaṇḍikaḥ.

ṅyūṅṛto 'bhruvaḥ (4.4.141)
ṅyantam ūṅantam ṛdantaṃ ca yat tadantād bhrūvarjitāt kab bhavati. bahukumārīkaḥ, bahubrahmabandhūkaḥ, bahukartṛkaḥ. abhruva iti kim? subhruḥ.

śeṣād vā (4.4.142)
yato 'nyapadārthe vartamānāt samāsānto noktas tataḥ kab vā bhavati. bahukhaṭvākaḥ, bahukhaṭvaḥ.

na nāmni (4.4.143)
saṃjñāyāṃ kab na bhavati. Viśvadevaḥ, Viśvayaśāḥ.

īyasaḥ (4.4.144)
īyasantāt kab na bhavati. bahuśreyān.

ṅya īt (4.4.145)
īyasaḥ parasya ṅīpa īd bhavati. kapo hrasvasya cāpavādaḥ. bahvyaḥ śreyasyo 'sya, bahuśreyasī puruṣaḥ. vidyamānaśreyasī.

stutau bhrātuḥ (4.4.146)
stutau gamyamānāyāṃ bhrātuḥ kab na bhavati. paṭubhrātā. stutāv iti kim? mūrkhabhrātṛkaḥ.

nāḍītantryoḥ svāṅge vartamānayoḥ kab na bhavati. bahunāḍiḥ kāyaḥ. bahutantrī grīvā. tantry atra dhamany ucyate. svāṅga iti kim? bahunāḍīkaḥ stambaḥ. bahutantrīkā vīṇā. athavā svāṅgam anyapadārthasyāvayava ucyate. bahunāḍiḥ stambaḥ. svāṅga iti kim? bahunāḍīko gṛhasthaḥ. bahutantrīko naṭaḥ.

niṣpravāṇiḥ (4.4.148)
kababhāvo nipātyate. proyate 'syām iti pravāṇī, tantravāyaśalākā. nirgatā pravāṇy asya, niṣpravāṇiḥ paṭaḥ. tantrād acirāpahṛta ity arthaḥ.

Cāndre vyākaraṇe caturtho 'dhyāyaḥ samāptaḥ.

sanyaṅor ādyam ekāj dviḥ (5.1.1)
sanantasya yaṅantasya ca prathamam ekāc chabdarūpaṃ dvir ucyate. titikṣate, jugupsate, cikīrṣati. lolūyate, pāpacyate.

caṅliṭoḥ (5.1.2)
caṅi liṭi ca parata ādyam ekāj dvir ucyate. apīpacat, papāca.

ādyād acaḥ (5.1.3)
prathamād acaḥ param ekāj dvir ucyate. aṭiṭiṣati, aśiśiṣati. aṭāṭyate, aśāśyate. āṭiṭat, āśiśat. prorṇunāva. ādyād iti kim? jajāgāra. aca iti kim? papāca.

na ndbo hali (5.1.4)

nakāradakārabakārā hali parato na dvir ucyante. undidiṣati, aḍḍiḍisati, ubjijiṣati, ndba iti kim? īcikṣiṣate. hatīti kim? prāṇiṇiṣati. ādyād aca ity eva: didrāsati.

ayi raḥ (5.1.5)
ayakāre hali parato repho na dvir ucyate. arciciṣati, ardidiṣati. ayīti kim? arāryate.

punaḥ (5.1.6)
yad dvir uktaṃ tat punar na dvir ucyate. jugupsiṣate, lolūyiṣate.

īrṣyo yiḥ san vā (5.1.7)
īrṣyater yiśabdo dvir ucyate, san vā. īrṣyiyiṣati, īrṣyiṣiṣati.

supo yatheṣṭam (5.1.8)
subantasya yatheṣṭam ādyam ekāj anyad vā dvir ucyate. puputrīyiṣati, putitrīyiṣati, putrīyiyiṣati, putrīyiṣiṣati. kvacid dvitīyatṛtīyau: aśiśvīyiṣati, aśvīyiyiṣati. kaṇḍvādīnāṃ tṛtīya eva: kaṇḍūyiyiṣati, asūyiyiṣati.

dāśvān sāhvān mīḍhvāṃś ciklidaṃ caknasam (5.1.9)
dāśvān iti dāśeḥ kvasāv advitvam aniṭtvaṃ ca nipātyate. sāhvān iti saheḥ kvasu dīrghatvaṃ ca. mīḍhvān iti miher ḍhatvaṃ ca. ciklidam iti klideḥ ke dvitvaṃ ca. caknasam iti knaser aci dvitvam. kathaṃ cakraṃ, babhrur, yayur iti? auṇādikāḥ.

carācaracalācalapatāpatavadāvadaghanāghanapāṭūpaṭā vā (5.1.10)
caricalipativadīnām aci dvitvaṃ pūrvasyāgāgamo halo 'nādilopābhāvaś ca nipātyate, hanteḥ kutvaṃ ca, pāṭer ṇilug ūgāgamo hrasvābhāvaś ca. dvirvacanaṃ yaṇayavāyāvādeśāllopopāntalopaṇilopādibhyaḥ pūrvavipratiṣedhena. dvirvacanasyāvakāśaḥ: bibheda. yaṇādīnām avakāśaḥ: dadhy atra, madhv atra, kartr atra; cayanam, lavanam; cāyakaḥ, lāvakaḥ; godaḥ, kambaladaḥ; pittaghnaḥ; kāraṇā. ihobhayaṃ prāpnoti: cakratuḥ, cakruḥ; cicayitha, lulavitha; cicāya, lulāva; papatuḥ, papuḥ; jagmatuḥ, jagmuḥ; āṭiṭat, āśiśat. dvirvacanaṃ bhavati pūrvavipratiṣedhena. dvirvacanād ig yaṇa āttvaṃ rītvam īttvam ittvam uttvam adeṅādaicaḥ paravipratiṣedhena. dvirvacanasyāvakāśaḥ sa eva. eṣām avakāśaḥ: iṣṭam; glātā; mātrīyati; pīyate; āstīrṇam; nipūrtāḥ; kartā, cetā; kārakaḥ. ihobhayaṃ prāpnoti: ījuḥ; jaglau, mamlau; cekrīyate; pepīyate; ātestīryate; nipopūryate; cicayitha, lulavitha; cicāya, lulāva. ete vidhayo bhavanti paravipratiṣedhena. evam anye 'pi draṣṭavyāḥ.

ṣyaṅaḥ pradhānasya putrapatyoḥ svayor ig yaṇaḥ (5.1.11)
ṣyaṅo 'nupasarjanasya putrapatyor ātmīyayoḥ parabhūtayor yaṇa ig bhavati. Kārīṣagandhīputraḥ, Kaumudagandhīpatiḥ. karīṣasyeva gandho 'sya, Karīṣagandhiḥ. upamānād ittvam. tasyāpatyam (2.4.16) ity aṇ. tasya striyāṃ ṣyaṇ. tataś cāp. yaṇika (5.1.114) iti parapūrvatvam. yaṇa ika (5.2.147) iti dīrghatvam. ṣyaṅa iti kim? ibhyāputraḥ. pradhānasyeti kim? atikārīṣagandhyaputraḥ. ata eva jñāpakāt paramakārīṣagandhī putraḥ. putrapatyor iti kim? Kārīṣagandhyākulam. svayor iti kim? Kārīṣagandhyāpatikaḥ. Kārīṣagandhyāyāḥ putrasya tu sāmarthyāt svatvam avagamyate. Kārīṣagandhīputrakulam iti vivakṣāyāṃ bhavaty eva. Kārīṣagandhyāparamapatir iti vyavadhānān na bhavati. ig yaṇa ity adhikāraḥ.

bandhāv anyārthe (5.1.12)
bandhuśabde parato 'nyapadārthe 'bhidheye ṣyaṅaḥ pradhānasya yaṇa ig bhavati. Kārīṣagandhyā bandhur asya, Kārīṣagandhībandhuḥ. bandhāv iti kim? Kārīṣagandhyāduhitṛkaḥ. anyārtha iti kim? Kārīṣagandhyābandhuḥ. pradhānasyety eva: atikārīṣagandhyabandhuḥ.

mātamātṛkamātṛṣu vā (5.1.13)
mātādiṣu parato 'nyapadārthe 'bhidheye ṣyaṅo 'nupasarjanasya yaṇa ig vā bhavati. Kārīṣagandhīmātaḥ, Kārīṣagandhyāmātaḥ. Kārīṣagandhīmātṛkaḥ, Kārīṣagandhyāmātṛkaḥ. Kārīṣagandhīmātā, Kārīṣagandhyāmātā. asmād eva nipātanān ṅyūṅṛto vā kap.

vacisvapiyajādīnāṃ liṭy apiti (5.1.14)
vaceḥ svaper yajādīnāṃ ca liṭy apiti pare yaṇa ig bhavati. ūcatuḥ, ūcuḥ. suṣupatuḥ, suṣupuḥ. ījatuḥ, ījuḥ. ūhatuḥ, ūhuḥ. apitīti kim? uvāca, suṣvāpa, iyāja.

grahivyadhoḥ (5.1.15)
grahivyadhor liṭy apiti yaṇa ig bhavati. jagṛhatuḥ, jagṛhuḥ. vividhatuḥ, vividhuḥ. apitīty eva: jagrāha, vivyādha.

śinṅitoḥ (5.1.16)
grahivyadhoḥ śiti ṅiti ca parato yaṇa ig bhavati. gṛhṇāti, vidhyati. jarīgṛhyate, vevidhyate.

jyāvraścaprachabhrasjām (5.1.17)
jyādīnāṃ śinṅitoḥ parato yaṇa ig bhavati. jināti, vṛścati, pṛcchati, bhṛjjati. jejīyate, varīvṛścyate, parīpṛcchyate, barībhṛjjyate.

vaśas tiṅśity apiti (5.1.18)
vaśes tiṅi śiti cāpiti parato yaṇa ig bhavati. uṣṭaḥ, uśanti. uśan. apitīti kim? vaṣṭi.

vyaco 'ñṇity anasi (5.1.19)
vyacer añṇity asvarjite parato yaṇa ig bhavati. udvicitā, udvicitum, udvicitavyam. añṇitīti kim? vyākaḥ, vyācakaḥ. anasīti kim? uruvyacāḥ kaṇṭakaḥ.

kiti teṣām (5.1.20)
teṣāṃ vacyādīnāṃ kiti yaṇa ig bhavati. uktaḥ, uktavān. suptaḥ, suptavān. iṣṭaḥ, iṣṭavān. uptaḥ, uptavān. ūḍhaḥ, ūḍhavān. gṛhītaḥ, gṛhītavān. viddhaḥ, viddhavān. jīnaḥ, jīnavān. vṛkṇaḥ, vṛkṇavān. pṛṣṭaḥ, pṛṣṭavān. bhṛṣṭaḥ, bhṛṣṭavān. uśitaḥ, uśitavān. vicitaḥ, vicitavān.

liṭy aśver dvirukte (5.1.21)
liṭpare dvirukte paratas teṣāṃ vacyādīnāṃ śvivarjitānāṃ yaṇa ig bhavati. uvāca, uvacitha. suṣvāpa, suṣvapitha. iyāja, iyajitha. uvāpa. uvapitha. uvāha, uvahitha. jagrāha, jagrahitha. vivyādha, vivyadhitha. jijyau, jijyitha. vavraśca, vavraścitha. papraccha, papracchitha. babhrajja, babhrajjitha. grahivraściprachibhrasjām ur attvād aviśeṣaḥ. uvāśa, uvaśitha. vivyāca, vivyacitha. aśver iti kim? śiśvāya, śiśvayitha.

grahiprachoḥ sani (5.1.22)
graheḥ pracheś ca sani yaṇa ig bhavati. jighṛkṣati, pipṛcchiṣati.

svapaḥ (5.1.23)
svapeḥ sani parato yaṇa ig bhavati. suṣupsati.

caṅi (5.1.24)
svapeś caṅi parataḥ sāmarthyāṇ ṇyantasya yaṇa ig bhavati. asūṣupat. caṅīti kim? svāpayati.

yaṅi (5.1.25)
svaper yaṅi yaṇa ig bhavati. soṣupyate.

vyesyamoḥ (5.1.26)
vyeñaḥ syamaś ca yaṅi yaṇa ig bhavati. vevīyate, sesimyate.

cāyaḥ kīḥ (5.1.27)
cāyater yaṅi kībhāvo bhavati. cekīyate. dīrghaḥ kim? cekītaḥ.

pre styas tatavatoḥ (5.1.28)
pre sati styāyates tatavator yaṇa ig bhavati. prastītaḥ, prastītavān. prasaṃstītaḥ, prasaṃstītavān. pra iti kim? styānaḥ.

sparśadravamūrtyoḥ śyaḥ (5.1.29)
sparśe dravamūrtau ca viṣaye śyāyates tatavator yaṇa ig bhavati. śīto vāyuḥ. śīnaṃ ghṛtam. sparśadravamūrtyor iti kim? saṃśyāno vṛścikaḥ śītena.

prateḥ (5.1.30)
prateḥ parasya śyāyates tatavator yaṇa ig bhavati. pratiśīnaḥ, pratiśīnavān.

vābhyavāt (5.1.31)
abhyavābhyāṃ parasya śyāyates tatavator yaṇa ig bhavati vā. abhiśīnam, abhiśyānam. avaśīnam, avaśyānam.

sphāyaḥ sphī (5.1.32)
sphāyas tatavatoḥ sphībhāvo bhavati vā. sphītaḥ, sphītavān. sphātam iti vyavasthivavibhāṣayā niyataviṣaye prayogaḥ.

śṛtaṃ kṣīrahaviṣoḥ (5.1.33)
śṛtam iti nipātyate śrāteḥ śrapayater vā caurādikasya ṇyantasya kṣīre haviṣi cābhidheye. śṛtaṃ haviḥ kśīraṃ vā. prayojakavyāpāre tu yo ṇic tadantasya na bhavati: śrapitaṃ kṣīraṃ Devadattena. kṣīrahaviṣor iti kim? āśrāṇā yavāgūḥ. śrapitā yavāgūḥ.

pyāyaḥ pīḥ (5.1.34)
pyāyas tatavatoḥ pībhāvo bhavati. pīnaṃ mukham, pīnau bāhū.

āṅo 'ndhūdhasoḥ (5.1.35)
āṅa eva parasya pyāyaḥ pībhāvo bhavati, sa cāndhūdhasor eva. āpīno 'ndhuḥ, āpīnam ūdhaḥ. āṅa iti kim? prapyānam ūdhaḥ. andhūdhasor iti kim? āpyānaś candramāḥ.

liḍyaṅoḥ (5.1.36)
liṭi yaṅi ca parataḥ pyāyaḥ pībhāvo bhavati. āpipye, āpipyāte. āpepīyate.

vā śveḥ (5.1.37)
śvayater liḍyaṅor yaṇa ig bhavati vā. śuśāva, śuśuvatuḥ. śiśvāya, śiśviyatuḥ. śośūyate, śeśvīyate. ubhayatra vibhāṣeyam, liṭy apiti yajāditvāt prāpte, piti yaṅi cāprāpte.

ṇau saṃścaṅoḥ (5.1.38)
sanpare caṅpare ca ṇau viṣayabhūte śvayater yaṇa ig bhavati vā. śuśāvayiṣati, śiśvāyayiśati. aśūśavat, aśiśvayat.

hvaḥ (5.1.39)
hvayateḥ sanpare caṅpare ca ṇau viṣayabhūte yaṇa ig bhavati. juhāvayiṣati, ajūhavat. yogavibhāgo nityārthaḥ. 

dvitve (5.1.40)
dvitvaviṣaye hvayater yaṇa ig bhavati. juhāva, johūyate, juhūṣati. dvitva ity eva siddhe ṇicā vyavadhāne vacanam anyādvitvanimittavyavadhāne 'bhāvajñāpanārtham. hvāyakam icchati, hvāyakīyati; hvāyakīyateḥ san, jihvāyakīyiṣati.

na tasmin (5.1.41)
tasmin yaṇa iki pare pūrvasya yaṇa ig na bhavati. viddhaḥ, vicitaḥ, saṃvitaḥ, vṛkṇaḥ. asmād eva vacanāt parasya tāvad vidhiḥ.

liṭi (5.1.42)
liṭi paratas tasmin yaṇa iki pare pūrvasya yaṇa ig na bhavati. vivyādha, vivyāca, vavraśca. punarvacanaṃ halo 'nādilopabādhanārtham.

vayo yaḥ (5.1.43)
vayater yakārasya liṭi parato yaṇa ig na bhavati. uvāya, ūyatuḥ, ūyuḥ.

ver apiti vā (5.1.44)
vayater apiti liṭi yaṇa ig vā na bhavati. ūvatuḥ, ūvuḥ. vavatuḥ, vavuḥ.

lyapi ca (5.1.45)
lyapi liṭi ca vayater yaṇa ig na bhavati. pravāya, upavāya. vavau, vavitha. liṭi pṛthagvikalpānarthakyāt pratiṣedhasyānuvṛttiḥ.

jyaḥ (5.1.46)
jināter lyapi yaṇa ig na bhavati. prajyāya, upajyāya.

vyaḥ (5.1.47)
vyayater lyapi yaṇa ig na bhavati. pravyāya, upavyāya.

parer vā (5.1.48)
pareḥ parasya vyayater lyapi vā yaṇa ig na bhavati. parivīya, parivyāya.

eco 'śity āt (5.1.49)
ejantasya dhātor aśidviṣaya āttvaṃ bhavati. glātā, glātum. mlātā, mlātum. niśātā, niśātum. eca iti kim? kartā. aśitīti kim? glāyati. kathaṃ jagle, mamle? śa evet śit, śakāraś ca kevala in nāstīti śakārādau pratiṣedhaḥ. cetā stoteti na bhavati dīṅo 'kṅiti (5.1.52) iti jñāpakena lākṣaṇikasyāgrahaṇāt. adhātor na bhavati dhātoḥ prastāvāt: gokā, naukā; aśitīti ca pratiṣedhasya tatraiva saṃbhavāt. viṣayasaptamīti kim? sutraḥ, suglaḥ.

aliṭi vyaḥ (5.1.50)
vyayater aliṭy eca aśity āttvaṃ bhavati. saṃvyātā, saṃvyātum. aliṭīti kim? saṃvivyāya, saṃvivyayitha. aśitīty eva: saṃvyayati.

sphurisphulor ghañi (5.1.51)
sphureḥ sphuleś ca ghañy eca āttvaṃ bhavati. visphāraḥ, visphālaḥ.

dīṅo 'kṅitsani lyapi (5.1.52)
dīṅo 'kṅitsanviṣaye lyabviṣaye cāttvaṃ bhavati. upadātā, upadātum, upadāya, īṣadupadānam, upadāyo vartate. akṅitsanīti kim? dīnaḥ, dedīyate, upadidīṣate.

mimyor akhalaci (5.1.53)
minotimīnātyor mīyateś ca khalajvarjite 'kṅitsanviṣaye lyabviṣaye cāttvaṃ bhavati. nimātā, nimātum, nimāya. pramātā, pramātum, pramāya. akhalacīti kim? īṣannimayaḥ, nimayo vartate. īṣatpramayaḥ, pramayo vartate. akṅitsanīty eva: mitam, memīyate. sanīsādeśād evāvidhiḥ.

liyo vā (5.1.54)
līyater līnāteś ca khalajvarjite 'kṅitsani lyapi cāttvaṃ bhavati vā. vilātā, viletā. vilāya. vilīya. akhalacīty eva: īṣadvilayaḥ, vilayo vartate. akṅitsanīti eva: līnam, lelīyate, lilīṣate. vyavasthitavibhāṣayā pralambhanapūjāśālīnīkaraṇeṣu ṇau nityam āttvaṃ bhavati: kas tvām ullāpayate? jaṭābhir ālāpayate. śyeno vartakām apalāpayate.

apaguro ṇamuli (5.1.55)
apapūrvasya guro ṇamuly eca ād vā bhavati. apagāram apagāram, apagoram apagoram.

cisphuror ṇau (5.1.56)
cinoteḥ sphurateś ca ṇau parata eca ād vā bhavati.cāpayati, cāyayati. sphārayati, sphorayati.

prajane viyaḥ (5.1.57)
veteḥ prajane vartamānasya ṇāv eca ād bhavati vā. purovāto gāḥ pravāpayati, pravāyayati. garbhaṃ grāhayatīty arthaḥ.

bhiyaḥ prayojakāt (5.1.58)
bhiyo ṇāv eca ād vā bhavati, sā ced bhīḥ prayojakād bhavati. muṇḍo bhāpayate, muṇḍo bhīṣayate. prayojakād iti kim? kuñcikayainaṃ bhāyayati. karaṇād atra bhīr, na tu prayojakāt.

smeś ca (5.1.59)
smayater ṇāv eca āttvaṃ bhavati, nityaṃ yogavibhāgāt, smayaś cet prayojakād bhavati. muṇḍo vismāpayate, jaṭilo vismāpayate. prayojakād ity eva: tapasainaṃ vismāyayati.

krīṅjīnām (5.1.60)
krīṇāter iṅo jayateś ca ṇāv eca ād bhavati. krāpayati, adhyāpayati, jāpayati. sidhyater apāralaukika iti na vaktavyam. annaṃ sādhayati, grāmaṃ sādhayatīti sādhinā siddham. annaṃ sedhayatīti bhavitavyam eva bhauvādikasyāpratiṣedhāt, subdhātoś ca saṃbhavāt. niyataviṣayatve 'pi vā sidhyater api ṇyantasyātra prayogo na bhaviṣyati. pāralaukike 'pi ca dṛśyate: dharmaṃ sādhayati, tapaḥ sādhayati, jñānaṃ sādhayatīti. tapas tāpasaṃ sedhayatīti, svāny evainaṃ karmāṇi sedhayantīti nāvaśyaṃ pāralaukikī siddhir, aihikyā api saṃbhavāt. tapas tāpasaṃ sādhayatīti bhavitavyam eva sādher apratiṣedhāt.

aṣṭhivuṣvakkādeḥ ṣaḥ ṣaḥ (5.1.61)
ṣṭhivuṣvakkivarjitānāṃ dhātūnām ādeḥ ṣakārasya sakārādeśo bhavati. ṣaha: sahate. sica: siñcati. ṣṭhivuṣvakkaparyudāsaḥ kim? ṣṭhīvyati, ṣvakkate. ādigrahaṇaṃ kim? kaṣati. ṣṭhivuṣvakkisadṛśagrahaṇād iha na bhavati: ṣaṇḍaḥ, ṣaṇḍīyati. ajdantyaparāḥ sādayaḥ ṣopadeśāḥ svidisvadisvañjisvapayaś ca sṛpisṛjistṝstyāsekṛsṛvarjam.

ṇo naḥ (5.1.62)
āder ṇakārasya nakāro bhavati. ṇaha: nahyati. ṇama: namati. āder ity eva: raṇati. ṣṭhivuṣvakkasadṛśaprastāvād iha na bhavati: ṇakāraḥ, ṇakārīyati. sarve nādayo ṇopadeśāḥ, nṛtinardinandinakkinaṭinādhṛnāthṛvarjam.

yo vali lopaḥ (5.1.63)
yakārasya vali parato lopo bhavati. knopayati, paceran. valīti kim? knūyyate. kathaṃ jīradānur, āsremāṇam iti? chāndaso varṇalopaḥ.

ver anacaḥ (5.1.64)
ver anackasya lopo bhavati. dviṭ ghṛtaspṛk. anaca iti kim? darviḥ, jāgṛviḥ.

halas tisipaḥ (5.1.65)
hala uttarasya tipaḥ sipaś cānackasya lopo bhavati. abibhar bhavān, ajāgar bhavān. abhino 'tra, acchino 'tra. hala iti kim? apacat, apacaḥ. tipsipa iti kim? abhaitsīt. anaca ity eva: jāgarti, bibheda.

soḥ (5.1.66)
hala uttarasya sor anackasya lopo bhavati. rājā, takṣā. he rājan, he takṣan. anaca ity eva: rājasu.

ṅyāpo dīrghāt (5.1.67)
ṅyantād ābantāc ca dīrghāt parasya sor lopo bhavati. kumārī, gaurī. khaṭvā, Kārīṣagandhyā. ṅyāpa iti kim? grāmaṇīḥ, śubhaṃyāḥ. dīrghād iti kim? niṣkauśāmbiḥ, bahukhaṭvaḥ. anaca ity eva: khaṭvāsu.

eṅhrasvāt saṃbuddhāv ataḥ (5.1.68)
eṅantād dhrasvāntāc ca parasya sor atakārakasya saṃbodhane lopo bhavati. he agne, he vāyo, he brāhmaṇa, he nadi. he kuṇḍeti paratvād ambhāvāl lopaḥ. eṅhrasvād iti kim? he śrīḥ. saṃbuddhāv iti kim? vṛkṣaḥ. ata iti kim? he katarat.

hrasvasyātiṅi piti tuk (5.1.69)
atiṅi piti parato hrasvāntasya dhātos tugāgamo bhavati. agnicit, somasut. prakṛtya, prastutya. hrasvasyeti kim? ālūya. atiṅi pitīti kim? pacati. atiṅīti tiṅsadṛśasya sādhanārthasya grahaṇād vipi subādiṣu ca na bhavati: aśvati, paṭuṣu, paṭutamaḥ. grāmaṇikulam iti bahiraṅgasya hrasvasyāsiddhatvāt, vṛtrahakulam iti nalopasyāsiddhatvāt tug na bhavati. 

che (5.1.70)
chakāre parato hrasvasya tug bhavati. icchati, gacchati, yacchati. saṃhitāyām iti na vaktavyam, ādhārasyaupaśleṣikatvāt.

āṅmāṅaḥ (5.1.71)
che parata āṅo māṅaś ca tug bhavati. ā cchāyāyāḥ. mā cchaitsīt. ṅakāraḥ kim? ā cchāyā, ā chāyā. pramā cchandaḥ, pramā chandaḥ.

dīrghasya (5.1.72)
dīrghasya che parataḥ tug bhavati. hrīcchati, mlecchati.

padāntasya vā (5.1.73)
padāntasya dīrghasya che paratas tug vā bhavati. kuṭīcchāyā, kuṭīchāyā. kuvalīcchāyā, kuvalīchāyā.

iko yaṇ aci (5.1.74)
aci ya upaśliṣṭa ik tasya yaṇādeśo bhavati. dadhy atra. kartrarthaḥ.

eco 'yavāyāvaḥ (5.1.75)
ecaḥ sthāne 'ci parato 'y av āy āv ity eta ādeśā bhavanti. cayanam, lavanam, cāyakaḥ, lāvakaḥ.

yi pare 'vāvau (5.1.76)
yakārādau pare parata eco yathāsvam avāvau bhavataḥ. gavyam, nāvyam. yīti kim? gobhiḥ. para iti kim? goyānam, nauyānam. saptamīnirdeśād eva paratve siddhe paravacanaṃ prakṛtinivṛttyartham. avāvāv iti kim? raiyati.

dhātos tatraiva (5.1.77)
dhātor ya ec tatraiva yakārādau vihitas tasyaico yathāsvam avāvau bhavataḥ. lavyam. avaśyalāvyam. dhātor iti kim? adhātor niyamo mā bhūt. tanniyame hi gavyaṃ nāvyam iti na syāt. tatreti kim? tatrāvihitasya mā bhūt: upoyate, Lauyamāniḥ. evakāra iṣṭato 'vadhāraṇārthaḥ. viparītāvadhāraṇe hi Bābhravyo Māṇdavya iti na syāt. avāvāv ity eva: ceyam, jeyam.

gavyūtir adhvamāne (5.1.78)
gavyūtir adhvaparimāṇe nipātyate. goyūtir anyat. kathaṃ śaravyam?  śaroḥ śarārthād yat, śarān vyayatīti vā kaḥ.

śakye kṣijyor ay (5.1.79)
śsakye 'rthe kṣijyor eco yakārādāv ayādeśo bhavati. śakyaḥ kṣetum, kṣayyaḥ. śakyo jetum, jayyaḥ. śakya iti kim? kṣeyaṃ pāpam, jeyo vṛṣalaḥ. kṣijyor iti kim? śakyaś cetum ceyaḥ. 

kriyaḥ krayārthe (5.1.80)
krīṇāter yakārādau parata eco 'yādeśo bhavati, krayārthe 'bhidheye. krayyaḥ paṭaḥ,  krayārthaṃ yaḥ prasāritaḥ. krayārtha iti kim? kreyaṃ no dhānyam, na cāsti krayyam.

dvayor ekaḥ (5.1.81)
dvayor nimittanimittinoḥ pūrvaparayor eko bhavatīty etad adhikṛtaṃ veditavyam. antādivadbhāvo na vācyaḥ. dvādaśānyika iti bahvacpūrvapadāṭ ṭhaj bhaviṣyati samāse pūrvottarapadavyapadeśasya vākyāpekṣatvāt. etena kṣīrapeṇeti ṇatvam ekāco vyākhyātam. pibantīti śidāśrayaḥ pibādeśo, nāśidāśrayaḥ pratiṣedhaḥ. amī amū ity adasa ītvotve kṛtaikādeśasyāpi tadvyapadeśāt. kāryeti svaritatvam ekādeśād vipratiṣedhena. evam udake miśra iti guḍodake pūrvapadāntodāttatvam. prāṭiteti prādikārakopapadād uttarapadaprakṛtisvaratvam. uttarapadādaic ca pūrvaiṣukāmaśamīti, nendrasya parasya (6.1.32) iti ca jñāpakāt. agnī iti, vāyū iti dvivacanāntam īdūdantam aci na saṃdhīyata eva, ata evādivadbhāvānarthakyam. vṛkṣe, pace, khaṭveti supitiṅābantā eva. adyāhata iti saṃskṛtayoḥ padayor uttarakālaṃ padasandhiḥ. evam adyaihiṣṭeti. dhāraya ity arthavattvād eva subutpattiḥ. antādivadbhāve vā upeyājeti dviruktau pūrvasya hrasvatvaṃ syāt. upohyata ity ūheḥ, ambātra, kumārīdam iti saṃbuddhau, ārāśastrīdam iti napuṃsake, niṣkauśāmbīdam ity upasarjanasya hrasvatvaṃ syāt. khaṭvābhir ity ato bhisa ais syāt. juhāveti ṇala autvam. asyai aśvam ity eṅaḥ padāntād (Pan. 6.1.109) iti parapūrvaḥ syāt. ṣatvatukor asiddha ity api na vācyam. ko 'sicad iti bahiraṅgatvād asiddhatvam, adhītyeti dvipadāśrayatvāt. tadvacane vā Śakahūṣu parivīṣv iti ṣatvaṃ na syāt; vṛkṣe chattram, apace chattram iti tugvikalpo na syāt.

ād adeṅ (5.1.82)
avarṇāt paro yo 'j aci ca pūrvaṃ yad avarṇaṃ tayor dvayor eko 'd bhavati, eṅ ca. tatra pratyāsatter avarṇevarṇayor ekāraḥ: tavedam, khaṭveyam; tavehate, khaṭvehate. avarṇovarṇayor okāraḥ: tavodakam, khaṭvodakam; tavohate, khaṭvohate. śeṣāṇām akāraḥ: tavarṣiḥ, khaṭvarṣiḥ; tavalkāraḥ, khaṭvalkāraḥ. avarṇe dīrghaṃ vakṣyati, ecy ādaicam. acīty anuvṛtter na vyañjanasya. ād iti kim? dadhīdam. taparaḥ kim? dvimātrabahumātrāṇāṃ sthānināṃ sthāne dvimātrabahumātrā ādeśā mā bhūvan niti.

ādaij evadyaṭaḥ (5.1.83)
padāder aṭaḥ paro yo 'c tasmāc ca pūrvo yo 'ṭ tayor dvayor eka ād bhavati, aic ca. ārdhnot, aikṣata, aumbhīt. evakārād ādaij eva bhavati, omāṅoḥ, usy anādau, ato 'deṅi (5.1.99--101) iti pararūpaṃ na bhavati: oṃkāram aicchat, auṃkārīyat; ā ūḍhā, oḍhā, tām aicchat, auḍhīyat; ā usrā, osrā, osrām aicchat, ausrīyat; āṭīt, āśīt. ādigrahaṇaṃ kim? asvapo 'tra. āyan, āsan nity antaraṅgatvād ekādeśaḥ.

eci (5.1.84)
eci pūrvaṃ yad avarṇaṃ tasmāc ca paro ya ec tayor dvayor eka aij bhavati. brahmaiḍakā, khaṭvaidakā; brahmaudanaḥ, khaṭvaudanaḥ; brahmaitikāyanaḥ, khaṭvaitikāyanaḥ; brahmaupagavaḥ, khaṭvaupagavaḥ; vṛkṣaiḥ, bhavatyai, khaṭvāyai, sarvasyai. ād ity eva: dadhy etat.

iṇedhoḥ (5.1.85)
etyedhatyor ya ec tatra pūrvaṃ yad avarṇaṃ tasmāc ca paro ya ec tayor eka aij bhavati. upaiati, upaiṣi, upaimi. upaidhate. ecīty eva: upa itaḥ, upetaḥ. eṅi pararūpabādhanārtha ārambhaḥ. purastādapavādā anantarān vidhīn bādhante na parān ity omāṅor (5.1.99) iti pararūpaṃ na bādhate: upa ā itaḥ, upetaḥ.

ūṭhi (5.1.86)
ūṭhi pūrvaṃ yad avarṇaṃ tasmāc ca paro ya ūṭh tayor dvayor eka aic pratyāsanno bhavati. dhautaḥ, dhautavān. 

akṣād ūhinyām (5.1.87)
akṣaśabdād ūhinyāṃ parato dvayor eka aij bhavati. akṣauhiṇī.

svād īreriṇoḥ (5.1.88)
svaśabdād īreriṇoḥ parato dvayor eka aij bhavati. svairaḥ, svairī. ininā siddhe pṛthagvacanam eṅnivṛttyartham.

prād ūḍhoḍhyeṣaiṣyeṣu (5.1.89)
praśabdād ūḍhādiṣu parato dvayor eka aij bhavati. prauḍhaḥ, prauḍhiḥ, praiṣaḥ, praiṣyaḥ. prād iti kim? upoḍhaḥ. eṅi pararūpe ca prāpte vacanam.

ṛte tṛtīyāsamāse (5.1.90)
ṛte parato 'varṇāt tṛtīyāsamāse dvayor eka ādaij bhavati. sukhārtaḥ, duḥkhārtaḥ. ṛta iti kim? sukhetaḥ. tṛtīyāgrahaṇaṃ kim? paramartaḥ. samāsa iti kim? sukhenartaḥ.

pradaśarṇavasanakambalavatsarād ṛṇe (5.1.91)
prādibhya ṛṇe parato dvayor eka ādaij bhavati. prārṇam, daśārṇam, ṛṇārṇam, vasanārṇam, kambalārṇam, vatsarārṇam.

oto 'mṡasor āt (5.1.92)
oto 'mśasoḥ parato dvayor eka ād bhavati. gāṃ paśya, gāḥ paśya. dyāṃ paśya, dyāḥ paśya. am iti dvitīyaikavacanaṃ gṛhyate śassāhacaryāt. iha na bhavati: acinavam, asunavam.

prādīnām ṛti dhātau (5.1.93)
prādīnām avarṇāntānām ṛkārādau dhātau parato dvayor eka ād bhavati. prārchati, upārchati. prārdhnoti, upārdhnoti. prādīnām iti kim? khaṭvarchati. ṛtīti kim? upetaḥ. taparaḥ kim? ṝkārāt kyaci, upakārīyatīti pareṇa vikalpo mā bhūt. prādīnāṃ kriyāyogitvād yatkriyāyuktās tatra vidhiḥ. iha na bhavati: pragatā ṛcchakā asmād deśāt prarchako deśaḥ. uttaratra subgrahaṇād iha dhātau siddhe dhātugrahaṇaṃ pakṣe hrasvanivṛttyartham.

va supy ḷti ca (5.1.94)
subdhaatāv ṛkārādāv ḷkārādau ca parataḥ prādīnām avarṇāntānāṃ dvayor eka ād vā bhavati. upālkārīyati, upalkārīyati. upārṣabhīyati, uparṣabhīyati.

eṅi pararūpam (5.1.95)
eṅādau dhātau parataḥ prādīnām avarṇāntānāṃ dvayor ekaḥ pararūpaṃ bhavati. upelayati, prelayati. upokhati, prokhati. vā supīty eva: upekīyati, upaikīyati. upodanīyati, upaudanīyati.

aniyoga eve (5.1.96)
eve parato 'kārasya niyogād anyatra pararūpaṃ bhavati. adyeva, iheva. aniyoga iti kim? ihaiva tiṣṭha, mā gāḥ.

oṣṭhotvoḥ samase va (5.1.97)
oṣṭha otau ca parato 'varṇasya samāse pararūpaṃ vā bhavati. sthūloṣṭhaḥ, sthūlauṣṭhaḥ. sthūlotuḥ, sthūlautuḥ. samāsa iti kim? he Devadattauṣṭhaṃ paśya.

śakandhvādayaḥ (5.1.98)
śakandhvādayaḥ kṛtapararūpāḥ sādhavo bhavanti. śaka andhuḥ, śakandhuḥ - kula aṭā, kulaṭā - sīmantaḥ keśeṣu. keśeṣv iti kim? grāmasīmāntaḥ. tunvor vakārādāv asaṃkhye pararūpaṃ na vaktavyam, tu vai: tvai, nu vai: nvai iti, asaṃkhyāntaratvāt. ākṛtigaṇatvāt pinaddhādayaḥ.

omāṅoḥ (5.1.99)
omāṅoḥ parato 'varṇasya pararūpaṃ bhavati. kā om ity avocat: kom ity avocat. ā ūḍhā, oḍhā, adya oḍhā: adyoḍhā. ā ṛśyāt, arśyāt, adya arśyāt: adyarśyāt. dīrghasyāpavādaḥ. āṅi pararūpavacanaṃ jñāpakam antaraṅgabalīyastvasya.

usy anādau (5.1.100)
usi apadādau parato 'varṇasya pararūpaṃ bhavati. bhindyuḥ, chindyuḥ. anādāv iti kim? kā usrā, kosrā. kā uṣitā, koṣitā. ād ity eva: cakruḥ.

ato 'deṅi (5.1.101)
akārasyāty eṅi cāpadādau parataḥ pararūpaṃ bhavati. pacanti, pace. ata iti kim? yānti. adeṅīti kim? vṛkṣe. anādāv ity eva: daṇḍāgram.

avyaktānukaraṇasyānekāco 'ta itau (5.1.102)
avyaktasya yad anukaraṇam anekāc tadīyasyācchabdasyetau parataḥ pararūpaṃ bhavati. paṭat iti, paṭiti. ghaṭat iti, ghaṭiti. avyaktānukaraṇasyeti kim? jagad iti. anekāca iti kim? śrad iti. ata iti kim? maraḍ iti. takāraḥ kim? ṛṇad iti dakārāntasya mā bhūt. itāv iti kim? paṭad atra.

na dvitve (5.1.103)
dvirvacane saty avyaktānukaraṇasya yo 'cchabdas tasyetau pararūpaṃ na bhavati. paṭatpaṭad iti karoti. ābhīkṣṇye dvirvacanam. samudāyānukaraṇasya tu na pratiṣedhaḥ: paṭatpaṭiti karoti.

to va (5.1.104)
dvitve sati takārasyetau parataḥ pararūpaṃ vā bhavati. paṭatpaṭad iti, paṭatpaṭeti.

ḍaci pūrvasya (5.1.105)
ḍāci parato 'vyaktānukaraṇasya dvitve sati pūrvasya takārasya pararūpaṃ bhavati. paṭapaṭākaroti, damadamākaroti.

ako 'ki dīrghaḥ (5.1.106)
ako 'ki parato dvayor eko dīrgho bhavati. daṇḍāgram, dadhīndraḥ, madhūṣṭraḥ. aka iti kim? gāyati. akīti kim? dadhy etat.

ṛty ṛto rṝ vā (5.1.107)
ṛti parata ṛto dvayor eko rṛr bhavati, dīrgho vā. hotṛ ṛkāraḥ: hotrṛkāraḥ, hotṝkāraḥ.

ḷti lḷḥ (5.1.108)
ḷti parata ṛkārasya dvayor eko lḷr bhavati, dīrgho vā. hotṛ ḷkāraḥ: hotlḷkāraḥ. ḷvarṇe 'sya dīrghābhāvād ṛtaś ca dīrghasaṃbhavād ṝkāraḥ.

prathamayor aci (5.1.109)
prathamayor vibhaktyor ajādyoḥ parato 'ko yo dīrghaḥ sa dvayor eko bhavati. agnī, vāyū, vṛkṣāḥ. pratyāsatter na vyatikaraḥ. prathamayor iti kim? agnyoḥ, vāyvoḥ. acīti kim? vṛkṣaḥ, agniḥ. aka ity eva: nāvau, nāvaḥ.

tataḥ śaso naḥ puṁsi (5.1.110)
tasmād dīrghībhūtāt parasya śaso 'vayavasya puṃsi nakāro bhavati. vṛkṣān, agnīn, vāyūn, kartṝn, ṣaṇḍhakān, paṇḍakān. tata iti kim? etān gāḥ paśya. śasa iti kim? vṛkṣāḥ. puṃsīti kim? kumārīḥ, vadhūḥ.

nad ici (5.1.111)
avarṇād ici parataḥ prathamayor dvayor eko dīrgho na bhavati. vṛkṣau, khaṭve, kuṇḍe, sarve. ād iti kim? agnī. icīti kim? vṛkṣāḥ.

dīrghāj jasi ca (5.1.112)
dīrghāj jasi ici ca parataḥ prathamayor dvayor eko dīrgho na bhavati. kumāryau, kumāryaḥ. vadhvau, vadhvaḥ.

ami pūrvaḥ (5.1.113)
ami parato 'ko dvayor ekaḥ pūrvo bhavati. vṛkṣam, agnim, vāyum, khaṭvām, kumārīm, vadhūm. aka ity eva: nāvam.

yaṇikaḥ (5.1.114)
yaṇaḥ sthāne ya ik tasmāt paraḥ pūrvo bhavati. iṣṭam, uptam, gṛhītam. yaṇa iti kim? Śakahvarthaḥ, parivyarthaḥ. ikaḥ sthāne hi dīrghatvam.

eṅo 'ti padadau (5.1.115)
eṅaḥ padādāv ati parato dvayor ekaḥ pūrvo bhavati. agne 'tra. vāyo 'tra. eṅa iti kim? dadhy atra. atīti kim? vāyav iti. taparaḥ kim? vāyav āyāhi. padādāv iti kim? cayanam, lavanam.

ṅasiṅasoḥ (5.1.116)
ṅasiṅasor ati parata eṅo dvayor ekaḥ pūrvo bhavati. agner āgacchati, agneḥ svam. vāyor āgacchati, vāyoḥ svam.

ṛta ut (5.1.117)
ṛto ṅasiṅasoḥ parato dvayor eka ud bhavati. kartur āgacchati, kartuḥ svam. ubhayoḥ sthāne yo bhavati, labhate 'sāv anyataravyapadeśam iti raparatvam.

sakhyuḥ patyuḥ (5.1.118)
sakhipatibhyāṃ ṅasiṅasor idaṃ rūpaṃ nipātyate. sakhyur āgacchati, sakhyuḥ svam. patyur āgacchati, patyuḥ svam. athavā sakhīyateḥ kvibantasya sakhyur iti nipātyate, patīyateḥ patyur iti. kevalasya nipātanāt tadantasya na bhavati: atisakheḥ, atipateḥ. yeṣāṃ khyatyāt parasyeti sūtraṃ teṣām ihaiva syāt: sakhyāt, pātyād iti, sāckasya śravaṇāt. anackavyākhyāne 'pi lūnīyateḥ kvipi lūnyur iti na bhavitavyam eva, tyaśabdasyāśravaṇāt. asiddhatvāt siddham iti cet: na, bahiraṅgatvād ītvayaṇādeśayor apy asiddheḥ.

haśi cāto roḥ (5.1.119)
haśy ati ca parato 'taḥ parasya ror ukāro bhavati. devo hasati, devo yāti. devo 'tra. haśi ceti kim? deva iha. atīti taparatvād iha na bhavati: deva āśrayaḥ. paya A3gnidatta. ata iti kim? agnir yāti. vāyur atra. taparaḥ kim? meghā yānti. vṛkṣā atra. Susrota3 atra nv asi. svarasandhipratiṣedhāt plutasya siddhatvam.

gor o vā (5.1.120)
gośabdasyāti parata okāro vā bhavati. go'gram, goagram.

acy avaṅ (5.1.121)
aci parato gor avaṅādeśo vā bhavati. gavāgram, go'gram, goagram. gavājinam, go'jinam, goajinam. gavoṣṭrī, gavuṣṭrī. gavaudanam, gavodanam.

akṣendre (5.1.122)
akṣe Indre ca parato gor avaṅ bhavati, nityaṃ punarvidhānāt. gavākṣaḥ, gavendraḥ.

na pluto 'nitau (5.1.123)
pluto 'nitāv aci na saṃdhīyate. Devadatta3 atra. Yajñadatta3 idam. anitāv iti kim? Suśloka3 iti: Suśloketi.

kvacid vā (5.1.124)
plutaḥ kvacid vā na saṃdhīyate. astu hi3 ity abravīt, astu hīty abravīt. cinu hi3 idam, cinu hīdam. vaśā3 iyam, vaśeyam.

īdūded dvivacanam (5.1.125)
īdantam ūdantam edantaṃ ca dvivacanāntam aci parato na saṃdhīyate. agnī iti. vāyū iti. kuṇḍe iti. khaṭve iti. pacete iti. pacethe iti. īdūded iti kim? vṛkṣāv atra. dvivacanam iti kim? kumāry atra.

amū amī (5.1.126)
etau śabdāv aci na saṃdhīyete. amū atra. amī atra.

aj anāṅ (5.1.127)
āṅo 'nyo yo 'c tad aci na saṃdhīyate. a apehi. i Indram. u apakasa. ā evaṃ nu manyase. ā evaṃ kila tat. anāṅ iti kim? ā udakāntāt, odakāntāt. āṅsadṛśasyāsaṃkhyasya grahaṇād iha na bhavati: cakārātra. jānu u asya rujati, jānv asya rujatīti kṛtaikādeśasya śabdāntaratvād yaṇādeśaḥ.
īṣadarthe kriyāyoge maryādābhividhau ca yaḥ
etam ātaṃ ṅitaṃ vidyād, vākyasmaraṇayor aṅit.

ot (5.1.128)
odantam aci na saṃdhīyate. aho iti. utāho iti. āṅsadṛśasya prastāvād iha na bhavati: goajinam, go'jinam; go iti: gav iti.

sau vetau (5.1.129)
sāv okāra itau parato vā na saṃdhīyate. Bhāno iti, Bhānav iti. Paṭo iti, Paṭav iti. sāv iti kim? gav ity ayam āha. itāv iti kim? Bhāno 'tra.

uñ (5.1.130)
uñ itau parato vā na saṃdhīyate. u iti, v iti.

ūm̆̇ (5.1.131)
ūm̆̇ ity ayam ādeśa uño vā bhavati, na ca saṃdhīyate. ūm̆̇ iti, u iti, v iti.

iko 'sasthāne hrasvaś cāsamāse (5.1.132)
iko 'samānasthāne varṇe parato 'samāse hrasvo vā bhavati, na ca saṃdhīyate. kumāri atra, kumāry atra. dadhi atra, dadhy atra. madhu atra, madhv atra. ika iti kim? khaṭvendraḥ. asasthāna iti kim? kumārīndraḥ. asamāsa iti kim? vāpyaśvaḥ. hrasvavacanāt siddhe svarasandhipratiṣedhasyāpūrvasya vidhānāt plutādiṣu na hrasvatvam: he kumāri3 atra. agnī atra.

ṛdḷty akaḥ (5.1.133)
ṛti ḷti ca parato 'ko hrasvo vā bhavati, na ca saṃdhīyate. khaṭva ṛśyam, khaṭvarśyam. khaṭva ḷkāraḥ, khaṭvalkāraḥ. ṛdḷtīti kim? khaṭvaudanaḥ. aka iti kim? baṭo ṛkṣaḥ, baṭav ṛkṣaḥ.

etattadoḥ sulopo 'kor anañsamāse hali (5.1.134)
etattadau yāv akakārakau tayor hali parataḥ sulopo bhavati, nañsamāse cen na vartete. eṣa dadāti, eṣa bhuṅkte. sa dadāti, sa bhuṅkte. etattador iti kim? yo dadāti, yo bhuṅkte. sugrahaṇaṃ kim? etau gacchataḥ, tau gacchataḥ. akor iti kim? eṣako dadāti, sako dadāti. anañsamāsa iti kim? aneṣo dadāti, aso dadāti. halīti kim? eṣo 'tra, so 'tra.

divo 'nte cot (5.1.135)
divaḥ padānte vartamānasya hali ca parata uttvaṃ bhavati. dyukāmaḥ, dyumān, dyubhyām, dyubhiḥ, vimaladyu ahaḥ. ante ceti kim? divau, divaḥ. niranubandhakagrahaṇād iha na bhavati: akṣadyūbhyām, akṣadyūbhiḥ. taparatvam ūṭhabhāvārtham.

saṃpareḥ kṛñaḥ suṭ (5.1.136)
saṃparibhyāṃ parasya karoteḥ suḍāgamo bhavati. saṃskaroti, saṃskṛtam, saṃskāraḥ. pariṣkaroti, pariṣkṛtam, pariṣkāraḥ. saṃcaskaratuḥ, saṃcaskarur iti dvirvacanāt suṭparatvāt. samaskarot, samaskārṣīd ity aṭaḥ suḍ antaraṅgatvāt. pūrvaṃ hi dhātuḥ prādibhir yujyate, paścāt sādhanena. Saṃkṛtir iti Gargādipāṭhāt (2?.4.24) siddham; saṃkāraḥ, saṃkara iti kirater ghañapau bahulādhikārāt (1.1.103).

upād bhūṣaṇasamavāyayatnavaikṛtyādhyāhāreṣu (5.1.137)
upāt parasya karoter bhūṣaṇādiṣv artheṣu suḍ bhavati. upaskaroti kanyām. tatra na upaskṛtam. kāṇḍaguṇasyopaskurute. upaskṛtaṃ bhuṅkte. sopaskāraṃ sūtram. eteṣv iti kim? upakaroti.

kiro lavane (5.1.138)
upāt parasya kirater lavanaviṣaye suḍ bhavati. upaskāraṃ Madrakā lunanti. vikṣipya lunantīty arthaḥ. ṇamul bahulādhikārāt (1.1.103). lavana iti kim? upakirati.

hiṃsāyāṃ prateś ca (5.1.139)
prater upāc ca parasya kirater hiṃsāyāṃ gamyamānāyāṃ suḍ bhavati. pratiskīrṇaṃ ha te vṛṣala bhūyāt. upaskīrṇaṃ ha te vṛṣala bhūyāt. hiṃsāyām iti kim? pratikīrṇam, upakīrṇam.

apāc catuṣpācchakuniṣu hṛṣṭānnakulāyārthiṣu (5.1.140)
apāt parasya kirateś catuṣpācchakuniṣu hṛṣṭeṣv annārthiṣu kulāyārthiṣu ca vartamānasya suḍ bhavati. apaskirate vṛṣabho hṛṣṭaḥ. apaskirate kukkuṭo bhakṣārthī. apaskirate śvā nivāsārthī. catuṣpācchakuniṣv iti kim? apakirati mallo hṛṣṭaḥ. hṛṣṭādiṣv iti kim? apakirati śvā odanapiṇḍam āśitaḥ.

aparasparāḥ sātatye (5.1.141)
aparasparā iti sātatye gamyamāne nipātyate. aparasparāḥ sārthā gacchanti. sārthānāṃ gativiśiṣṭānām atra sātatyam. kriyāviśeṣaṇe tu: aparasparaṃ gacchanti. sātatya iti kim? aparaparā brāhmaṇā bhojyantām. apare ca pare ca. kathaṃ parasparam iti? vyatihāre sarvādīnāṃ sur bahulam (6.3.9) iti dvitvam. pūrvasya kaskāditvāt (6.4.45) satvam.

pāraskarādīni nāmni (5.1.142)
Pāraskarādīni śabdarūpāṇi saṃjñāyāṃ nipātyante. Pāraskaro deśaḥ - kāraskaro vṛkṣaḥ - avaskaro varcaskam - apaskaro rathāṅgam - Rathaṣpā nadī - āspadaṃ pratiṣṭhā - goṣpadam alpam; yo 'pi gobhiḥ sevito goṣpado deśas, tatrāpi grāmasāmīpyād adhvano 'lpatvaṃ gamyate, yat punar gobhir asevitam agoṣpadam araṇyam, tatrāpi dūratvād adhvano 'lpatvaṃ na gamyate; goṣpadamātraṃ kṣetram, goṣpadapūraṃ vṛṣṭo deva ity alpatvam eva gamyate; alpam iti kim? gopadam - kiṣkuḥ pramāṇam - Kiṣkindhā guhā - taskaraś cauraḥ -Bṛhaspatir devatā - vanaspatir apuṣpataruḥ - prastumpati gauḥ, pratumpaty anyaḥ - kustumburu dhānyakam; dhānyakam iti kim? kutsitāni tumburūṇi, kutumburūṇi, dhānyakasadṛśāni - āścaryam adbhutam - viṣkiraḥ śakunir, vikiro vā - pratiṣkaśaḥ sahāyo vārttiko 'gragāmī vā - Praskaṇvahariścandrāv ṛṣī; ṛṣī iti kim? Prakaṇvo deśaḥ, Haricandro māṇavakaḥ - maskaramaskariṇau veṇuparivrājakau; makaro makarī cānyaḥ - Kāstīrājastunde nagare; kātīram ajatundaṃ cānyat - prāyaścittaprāyaścittī. ākṛtigaṇo 'yam. 

pañcamasya prathamaḥ pādaḥ samāptaḥ.


alug uttarapade (5.2.1)
alug ity uttarapada iti caitad adhikṛtaṃ veditavyam.

pañcamyāḥ stokādibhyaḥ (5.2.2)
stokādibhyaḥ parasyāḥ pañcamyā uttarapade 'lug bhavati. stokānmuktaḥ - alpānmuktaḥ - kṛcchrānmuktaḥ - katipayānmuktaḥ. asattvavacanatvād ekavacanam eva. uttarapada ity eva: niṣkrāntaḥ stokāt, niḥstokaḥ.

brāhmaṇācchaṃsī (5.2.3)
brāhmaṇāt parasyāḥ pañcamyāḥ śaṃsiny uttarapade 'lug nipātyate.

khitīca ekāco 'maḥ (5.2.4)
khidanta uttarapade ijantād ekācaḥ parasyāmo 'lug bhavati. gāṃmanyaḥ: strīṃmanyaḥ, striyaṃmanyaḥ; nāvaṃmanyaḥ, Śriyaṃmanyaḥ, bhruvaṃmanyaḥ. Śriyam ivātmānaṃ manyate brāhmaṇakulam iti Śriyaṃmanyaḥ, ātmasamānādhikaraṇasya napuṃsake vṛttyabhāvāt, āviṣṭaliṅgatvāc ca. Śriyaṃmanyam ity anye paṭhanti. yathā kila praṣṭhādayaḥ śabdāḥ striyāṃ vartante, tathāyam api napuṃsake vartata iti. na cāyaṃ svamor luko 'pavādaḥ, uttarapade vidhānāt. khitīti kim? strīmānī. ica iti kim? vāṅmanyaḥ. ekāca iti kim? hariṇiṃmanyaḥ.

ojaḥsaho'mbhastapo'ñjasas tṛtīyāyāḥ (5.2.5)
ojaḥprabhṛtibhyaḥ parasyās tṛtīyāyā uttarapade 'lug bhavati. ojasākṛtam, sahasākṛtam, ambhasākṛtam, tapasākṛtam, añjasākṛtam.

manaso nāmni (5.2.6)
manasaḥ parasyās tṛtīyāyāḥ saṃjñāyām alug bhavati. Manasādevī. nāmnīti kim? manodattā.

ājñāyini (5.2.7)
manasaḥ parasyās tṛtīyāyā ājñāyiny uttarapade 'lug bhavati. manasājñāyī.

puṃjanurbhyām anujāndhayoḥ (5.2.8)
puṃso januṣaś ca parasyās tṛtīyāyā anujāndhayor uttarapadayor alug bhavati. puṃsānujā kanyā. januṣāndhaḥ.

ātmanaḥ pūraṇe (5.2.9)
ātmanaḥ parasyās tṛtīyāyāḥ pūraṇa uttarapade 'lug bhavati. ātmanāpañcamaḥ, ātmanāṣaṣṭhaḥ. pañcamībhavane karṇatvād ātmanaḥ samāsaḥ. katham: Janārdanas tv ātmacaturtha eveti? anyapadārthe.

nāmni parāc ca caturbhyāḥ (5.2.10)
parād ātmanaś ca parasyāś caturthyāḥ saṃjñāyām alug bhavati. parasmaipadam, parasmaibhāṣāḥ. ātmanepadam, ātmanebhāṣāḥ.

saptamyā bahulam (5.2.11)
saptamyā uttarapade bahulam alug bhavati. stamberamaḥ, karṇejapaḥ; apsuyoniḥ, apsumatiḥ; apsucaraḥ, goṣucaraḥ; varṣāsujaḥ, apsujaḥ; hṛdispṛk, divispṛk; prāvṛṣijaḥ, śaradijaḥ, kālejaḥ, divijaḥ. kvacid vikalpaḥ: varṣajaḥ, varṣejaḥ, kṣarajaḥ, kṣarejaḥ. śarajaḥ, śarejaḥ. varajaḥ, varejaḥ. pūrvāhṇatare, pūrvāhṇetare. pūrvāhṇatane, pūrvāhṇetane. khaśayaḥ, kheśayaḥ. grāmavāsaḥ, grāmevāsaḥ. grāmavāsī, grāmevāsī. madhyaguruḥ, madhyeguruḥ. antaguruḥ, anteguruḥ. hastabandhaḥ, hastebandhaḥ. cakrabandhaḥ, cakrebandhaḥ. kvacin na bhavati: akṣaśauṇḍaḥ, Kurucaraḥ; sthaṇḍilaśāyī, sthaṇḍilavartī; Sāṃkāśyasiddhaḥ, Kāmpilyasiddhaḥ; ajante: cakrabandhaḥ, cārakabandhaḥ; samasthaḥ, viṣamasthaḥ, kūṭasthaḥ, parvatasthaḥ. kvacid anuttarapade 'pi bhavati: apsu bhavaḥ, apsavyaḥ. kvacit saṃjñāyām: Gaviṣṭhiraḥ, Yudhiṣṭhiraḥ, tvacisāraḥ; araṇyetilakāḥ, araṇyemāṣakāḥ; sūpeśāṇaḥ, mukuṭekārṣāpaṇaḥ, dṛṣadimāṣakaḥ, haledvipadikā. kvacin na bhavati: abhyarhitapaśuḥ, yūthapaśuḥ, avikaṭoraṇaḥ, nadīkukkuṭikā, bhūmipāśakaḥ. kvacid anyapadārthe: kaṇṭhekālaḥ, vahegaḍuḥ, urasilomā, udaremaṇiḥ. kvacin na bhavati: mūrdhaśikhaḥ, mastakaśikhaḥ, mukhakāmaḥ, aṅgulitrāṇaḥ, jaṅghāvaliḥ.

ṣaṣṭhyā ākrośe (5.2.12)
ākrośe gamyamāne ṣaṣṭhyā uttarapade 'lug bhavati. caurasyakulam, dāsasyakulam. ākrośa iti kim? brāhmaṇakulam.

putre vā (5.2.13)
putra uttarapade ākrośe gamyamāne ṣaṣṭhyā alug vā bhavati. dāsyāḥputraḥ, dāsīputraḥ. vṛṣalyāḥputraḥ, vṛṣalīputraḥ. ākrośa ity eva: brāhmaṇaputraḥ.

vāgdikpaśyadbhyo yuktidaṇḍahareṣu (5.2.14)
vāgādibhyaḥ parasyāḥ ṣaṣṭhyā yuktyādiṣūttarapadeṣv alug bhavati. vācoyuktiḥ, diśodaṇḍaḥ, paśyatoharaḥ.

adasaḥ phagvuñoḥ (5.2.15)
adasaḥ parasyāḥ ṣaṣṭhyāḥ phaki vuñi cālug bhavati. āmuṣyāyaṇaḥ. Naḍāditvāt (2.4.35) phak. āmuṣyakulikā, āmuṣyaputrikā. manojñāditvād (4.1.149) vuñ. pāṭhasāmarthyād eva vuñā vyavadhānam āśrīyate. kathaṃ devānāṃpriyaḥ? devānāṃpriyais te 'nyābhyaś ca (4.3.12) iti nipātanāt.

śunaḥ śephapucchalāṅgūleṣu nāmni (5.2.16)
śunaḥ parasyāḥ ṣaṣṭhyāḥ śephādiṣūttarapadeṣu saṃjñāyām alug bhavati. Śunaḥśephaḥ, Śunaḥpucchaḥ, Śunolāṅgūlaḥ. nāmnīti kim? śvapucchaḥ.

divo dāse (5.2.17)
divaḥ parasyāḥ ṣaṣṭhyā dāsa uttarapade saṃjñāyām alug bhavati. Divodāsaḥ.

ṛto vidyāyonisaṃbandhāt tatra (5.2.18)
ṛdantād vidyāsaṃbandhino yonisaṃbandhinaś ca parasyāḥ ṣaṣṭhyās tasmin neva vidyāyonisaṃbandhiny uttarapade 'lug bhavati. hotuḥputraḥ, hoturantevāsī. pituḥputraḥ, piturantevāsī. ṛta iti kim? ācāryaputraḥ, mātulaputraḥ. vidyāyonisaṃbandhād iti kim? dātṛputraḥ. tatreti kim? hotṛdhanam, pitṛgṛham.

svasṛpatyor vā (5.2.19)
svasṛ pati ity etayor uttarapadayor ṛto vidyāyonisaṃbandhāt parasyāḥ ṣaṣṭhyā alug vā bhavati. mātuḥṣvasā, mātṛṣvasā. pituḥṣvasā, pitṛṣvasā. duhituḥpatiḥ, duhitṛpatiḥ. 

mātarapitarau cārthe (5.2.20)
mātarapitarāv iti cārthasamāsaviṣaye vā nipātyate. mātarapitarau, mātāpitarau. cārtha iti kim? mātuḥpitarau.

ṛtas tatrānaṅ (5.2.21)
ṛdantasya vidyāyonisaṃbandhasya tasmin neva ṛdante vidyāyonisaṃbandhiny uttarapade cārthasamāsaviṣaya ānaṅādeśo bhavati. hotāpotārau. mātāpitarau. nakāro raparatvanivṛttyarthaḥ. ṛta iti kim? patibhrātarau. tatreti kim? pitṛpitāmahau. cārtha ity eva: mātṛṣvasā. vidyāyonisaṃbandhād ity eva: dātṛbhrātarau. tatrety eva: pitṛbhoktārau.

putre (5.2.22)
ṛdantasya vidyāyonisaṃbandhasya putra uttarapade cārthasamāsaviṣaya ānaṅādeśo bhavati. pitāputrau, mātāputrau.

devatānām avāyūnāṃ vede saha śrutānām (5.2.23)
devatāśabdānāṃ vāyuvarjitānāṃ vede saha śrutānāṃ cārthaviṣaye uttarapade ānaṅ bhavati. Sūryācandramasau, Mitrāvaruṇau. devatānām iti kim? yūpacaṣāle. avāyūnām iti kim? Agnivāyū, Vāyvagnī. veda iti kim? Śivavaiśravaṇau, Skandhaviśākhau. saheti kim? Viṣṇuśakrau. śrutānām iti kim? candrasūryau, divākaraniśākarau.

nādaicy agner aviṣṇau (5.2.24)
Agner ādaijādāv aviṣṇāv uttarapade viṣaye ānaṅ na bhavati. āgnimārutaṃ kriyate. ādaicīti kim? Agnāmarutau. aviṣṇāv iti kim? āgnāvaiṣṇavaṃ caruṃ nirvapet.

somayaruṇayor īt (5.2.25)
Somavaruṇayor uttarapadayor Agner īd bhavati. Agnīṣomau, Agnīvaruṇau. nādaicīty eva: āgnivāruṇīm anaḍvāhīm ālabheta.

divo dyavā (5.2.26)
divo devatānāṃ cārthe dyāvādeśo bhavati. dyāvābhūmī.

divas pṛthivyāṃ vā (5.2.27)
pṛthivyām uttarapade divo divasādeśo vā bhavati. divaspṛthivyau, dyāvāpṛthivyau. sakāranirdeśo rutvābhāvārthaḥ.

uṣāsoṣasaḥ (5.2.28)
uṣaso devatānāṃ cārthe uttarapade uṣāsādeśo bhavati. Uṣāsānaktā.

ṣtriyāṃ puṃvad uktapuṃskam anūṅ ekārthe striyām apradhānapūraṇīpriyādau (5.2.29)
striyāṃ vartamānaṃ bhāṣitapuṃskam anūṅantaṃ samānādhikaraṇe strīliṅga uttarapade pradhānapūraṇīpriyādivarjite puṃvad bhavati. kumārabhāryaḥ, puṭabhāryaḥ, etabhāryaḥ, dīrghajaṅghaḥ, yuvajāniḥ. striyām iti kim? grāmaṇi kulaṃ dṛṣṭir asya grāmaṇidṛṣṭiḥ. uktapuṃskam iti kim? khaṭvābhāryaḥ. anūṅ iti kim? brahmabandhūbhāryaḥ. ekārtha iti kim? kalyāṇyā mātā, kalyāṇīmātā. striyām iti kim? kalyāṇī pradhānam eṣāṃ kalyāṇīpradhānā ime. apradhānapūraṇīpriyādāv iti kim? kalyāṇī pañcamī yāsāṃ rātrīṇāṃ tāḥ kalyāṇīpañcamā rātrayaḥ; kalyāṇīpriyaḥ, kalyāṇīmanojñaḥ. pradhānagrahaṇaṃ kim? kalyāṇapañcamīkaḥ pakṣaḥ. priyā - manojñā - kalyāṇī - subhagā - duhitā - vāmanā.

prasūtāprajātāgarbhiṇyaḥ (5.2.30)
prasūtādayaḥ samānādhikaraṇe strīliṅga uttarapade puṃvad bhavanti. prasūtabhāryaḥ, prajātabhāryaḥ, garbhibhāryaḥ. pūrveṇa siddhe prasūtādigrahaṇaṃ niyamārtham: asamānāyām ākṛtau bhāṣitapuṃskāḥ prasūtādaya eva puṃvad bhavanti, nānye. droṇībhāryaḥ, kuṭībhāryaḥ.

tratastaratamacaraṭkalpabdeśyarūpappāśapśasthyankyaṅmāniṣu (5.2.31)
eteṣu trādiṣu parato mānini cottarapade striyāṃ vartamānaṃ puṃvad bhavati. bahutra, bahutaḥ, paṭutarā, paṭutamā, paṭucarī, paṭukalpā, paṭudeśyā, paṭurūpā, paṭupāśā; bahvībhyo dehi, bahuśo dehi, trādisāhacaryād avibhakteḥ śaso grahaṇam; ajathyā; enī: etāyate, śyenī: śyetāyate; darśanīyamāny ayam asyāḥ, darśanīyamāninīyam asyāḥ. māningrahaṇam astryartham asamānādhikaraṇārthaṃ ca.

yacy aṇādau (5.2.32)
yakārādāv ajādau cāṇādau parataḥ striyāṃ vartamānaṃ puṃvad bhavati. śyenyā bhāvaḥ, śyaityam. iyam āsām atiśayena paṭvī, paṭiṣṭhā. ṇāv iṣṭhavadbhāvāt śyetayati, paṭayati. hastinīnāṃ samūho, hāstikam. aṇādāv iti kim? hastinīyati, hastinyaḥ.

ḍhe 'gnāyī (5.2.33)
ḍhaviṣaye 'gnāyy eva puṃvad bhavati. Agnāyī devatāsya, āgneyaḥ. anyo na puṃvat: śyaineyaḥ, rauhiṇeyaḥ.

na tyādivukopāntam (5.2.34)
tyādīnāṃ voś ca yaḥ kakāras tadupāntaṃ puṃvan na bhavati. Madrikābhāryaḥ, Vṛjikābhāryaḥ. Madrikākalpā, Vṛjikākalpā. madrikāyate, vṛjikāyate. vilepikāyā dharmyam, vailepikam. yācikābhāryaḥ, yācikākalpā. kārikābhāryaḥ, kārikākalpā. kopāntam iti siddhe tyādivugrahaṇam anyakakāranivṛttyartham: pākabhāryaḥ.

saṃjñāpūraṇyoḥ (5.2.35)
saṃjñāyāḥ pūraṇyāś ca striyāṃ vartamānaṃ puṃvan na bhavati. Dattābhāryaḥ, Dattākalpā. pañcamībhāryaḥ, pañcamīkalpā.

acaādaijjhetur araktavikāre (5.2.36)
acaḥ sthāne ya ādaicas teṣāṃ nimittaṃ raktavikārābhyām anyatra yad vihitaṃ tadantam uttarapade puṃvan na bhavati. Sautaṃgamībhāryaḥ, Vaidiśībhāryaḥ, Nādeyībhāryaḥ; Sautaṃgamīkalpā, Vaidiśīkalpā, Nādeyīkalpā. aca iti kim? tāvadbhāryaḥ, vaiyākaraṇabhāryaḥ. ādaijjhetur iti kim? ardhaprasthe bhavā, Ardhaprasthī, sā bhāryā yasya, Ardhaprasthabhāryaḥ. nāta (6.1.37) ity ādaicām abhāvaḥ. araktavikāra iti kim? kāṣāyī bṛhatikāsya, kāṣāyabṛhatikaḥ. lauhī īṣāsya, lauheṣaḥ. raktavikārapratiṣedhād akiśoradhenunyāyena supo vihitānāṃ grahaṇād iha na bhavati: kumbhakārabhāryaḥ.

svāṅgād īd amānini (5.2.37)
svāṅgāt paro ya īkāras tadanto 'māniny uttarapade puṃvan na bhavati. dīrghakeśībhāryaḥ, dīrghakeśīpāśā. svāṅgād iti kim? paṭubhāryaḥ. īd iti kim? akeśabhāryaḥ. amāninīti kim? dīrghakeśamāninī.

jātir aṣphādau ca (5.2.38)
jātivāci striyāṃ vartamānam aṣphādāv amānini ca puṃvan na bhavati. Kaṭhībhāryaḥ, bahvṛcībhāryaḥ. aṣphādāv iti kim? hāstikam. cakāraḥ kim? Kaṭhamāninī.

puṃvat svapadārthajātīyadeśīyeṣu (5.2.39)
uktapuṃskam anūṅantaṃ striyāṃ vartamānaṃ samānādhikaraṇe strīliṅga uttarapade svapadārthe 'bhidheye jātīyadeśīyayoś ca parataḥ puṃvad bhavati. Madrakavṛndārikā, pācakavṛndārikā, Dattavṛndārikā, pañcamavṛndārikā, Sraughnavṛndārikā, ślakṣṇamukhavṛndārikā, Vātaṇḍyavṛndārikā, Kaṭhavṛndārikā; Iḍabiḍvṛndārikā, Aiḍabiḍavṛndārikā; Daradvṛndārikā, Dāradavṛndārikā; Pṛthuvṛndārikā, Pārthavavṛndārikā; Uśigvṛndārikā, Auśijavṛndārikā. Madrakajātīyā, Madrakadeśīyā; pācakajātīyā, pācakadeśīyā; Dattajātīyā, Dattadeśīyā; pañcamajātīyā, pañcamadeśīyā; Sraughnajātīyā, Sraughnadeśīyā; ślakṣṇamukhajātīyā, ślakṣṇamukhadeśīyā; Kaṭhajātīyā, Kaṭhadeśīyā. uktapuṃskam ity eva: khaṭvāvṛndārikā. anūṅ ity eva: brahmabandhūvṛndārikā.

tvatalor guṇaḥ (5.2.40)
tvataloḥ parato guṇaḥ striyāṃ vartamānaḥ puṃvad bhavati. paṭvyā bhāvaḥ: paṭutvam, paṭutā. guṇa iti kim? Kaṭhītvam.

sarvādayo vṛttimātre (5.2.41)
sarvādayaḥ strīvṛttayo vṛttimātre puṃvad bhavanti. tasyāḥ sukham, tatsukham; yasyāḥ sukham, yatsukham. tasyā idam, tadīyam; yadīyam. bhavatyā idam: bhāvatkam, bhavadīyam. tasyām, tatra; yatra. tasyāḥ, tataḥ; yataḥ, kutaḥ. kayā vṛttyā, katham; tayā vṛttyā, tathā. tasyāṃ velāyām: tadā, tarhi. kathaṃ kukkuṭyā aṇḍaṃ kukkuṭāṇḍam, mṛgyāḥ kṣīraṃ mṛgakṣīram, mṛgyāḥ padaṃ mṛgapadam, kākyāḥ śāvaḥ kākaśāva iti? jāter vivakṣitatvāt puṃliṅgena samāso bhaviṣyati, strīvivakṣāyāṃ tu kukkuṭyaṇḍādibhir bhavitavyam eva, avīkṣīram ajākṣīram iti yathā.

taratamarūpakalpacelaḍbruvagotramatahate ṅyo hrasvaḥ (5.2.42)
tarādiṣu celaḍādiṣu ca pareṣu ṅyantasya bhāṣitapuṃskasya hrasvo bhavati. brāhmaṇitarā, brāhmaṇitamā, brāhmaṇirūpā, brāhmaṇikalpā, brāhmaṇicelī, brāhmaṇibruvā - asmād eva vacanād bruvo 'ci na vacādeśaḥ, uvādeśaś ca -, brāhmaṇigotrā, brāhmaṇimatā, brāhmaṇihatā. ṅya iti kim? dattātarā. uktapuṃskam ity eva: āmalakītarā.

vaikacaḥ (5.2.43)
ekācaḥ parasya ṅyas tarādiṣu hrasvo vā bhavati. stritarā, strītarā. ṅya ity eva: Śrītarā.

ugitaḥ (5.2.44)
ugitaḥ parasya ṅyas tarādiṣu hrasvo vā bhavati. śreyasitarā, śreyasītarā. viduṣitarā, viduṣītarā. kathaṃ śreyastarā, vidvattareti? prakarṣayogāt prāk strītvasyāvivakṣitatvāt siddham.

ūṅaḥ (5.2.45)
ūṅas tarādiṣu hrasvo vā bhavati. brahmabandhutarā, brahmabandhūtarā.

ān mahato jātīyaikārthayor acvyarthe (5.2.46)
mahacchabdasya jātīyari samānādhikaraṇe cottarapade āttvaṃ bhavati, na cec cvyarthe vartate. mahājātīyaḥ. mahāpuruṣaḥ, mahābāhuḥ. jātīyaikārtha iti kim? mahataḥ putro, mahatputraḥ. acvyartha iti kim? amahān mahān saṃpanno mahadbhūtaś candramāḥ. na cāyaṃ gauṇas tathābhāvāt, mṛtpiṇḍo ghaṭībhūta iti yathā.

ghāsakaraviśiṣṭe puṃvac ca (5.2.47)
ghāsādiṣu vyadhikaraṇeṣu parato mahata āttvaṃ bhavati, puṃvadbhāvaś ca. mahatyā ghāsaḥ, mahāghāsaḥ. mahatyāḥ karaḥ, mahākaraḥ. mahatyā viśiṣṭaḥ, mahāviśiṣṭaḥ.

ici (5.2.48)
ijante parata āttvaṃ bhavati. keśākeśi, muṣṭāmuṣṭi.

nāmny aṣṭanaḥ (5.2.49)
aṣṭana uttarapade saṃjñāviṣaye āttvaṃ bhavati. Aṣṭāvakro muniḥ. nāmnīti kim? aṣṭadaṃṣṭraḥ.

kapale haviṣi (5.2.50)
kapāla uttarapade havirviṣaye aṣṭana āttvaṃ bhavati. aṣṭākapālaṃ haviḥ. haviṣīti kim? aṣṭakapālam annam.

gavi yukte (5.2.51)
gavy uttarapade tadyukte 'bhidheye 'ṣṭaṇa āttvaṃ bhavati. aṣṭāgavena śakaṭena. yukta iti kim? aṣṭagavadhanaṃ brāhmaṇasya.

dveś ca saṃkhyāyāṃ prāk chatād ananyārthāśītyoḥ (5.2.52)
dver aṣṭanaś ca prāk chatāt saṃkhyāyām uttarapade 'śītivarjite āttvaṃ bhavati, anyapadārthaś cen nābhidheyaḥ. dvādaśa, dvāviṃśatiḥ, dvātriṃśat. aṣṭādaśa, aṣṭāviṃśatiḥ, aṣṭātriṃśat. dveś ceti kim? pañcadaśa. saṃkhyāyām iti kim? dvaimāturaḥ, āṣṭamāturaḥ. prāk chatād iti kim? dviśatam, dvisahasram. aṣṭaśatam, aṣṭasahasram. ananyārthāśītyor iti kim? dvitrāḥ; dvyaśītiḥ.

tres trayas (5.2.53)
triśabdasya saṃkhyāyāṃ trayasādeśo bhavati. trayodaśa, trayoviṃśatiḥ, trayastriṃśat. saṃkhyāyām ity eva: traimāturaḥ. prāk chatād ity eva: triśatam, trisahasram. ananyārthāśītyor ity eva: tridaśāḥ; tryaśītiḥ.

catvāriṃśadādau vā (5.2.54)
saṃkhyāyāṃ yad uktaṃ tac catvāriṃśadādau vā bhavati. dvācatvāriṃśat, dvicatvāriṃśat. aṣṭācatvāriṃśat, aṣṭacatvāriṃśat. trayaścatvāriṃśat, tricatvāriṃśat. dvāpañcāśat, dvipañcāśat. aṣṭāpañcāśat, aṣṭapañcāśat. trayaḥpañcāśat, tripañcāśat. katham ekādaśa? daśaikādaśakusīdād (3.4.38) iti nipātanād ekādaśeti siddham.

hṛdayasyāṇi hṛt (5.2.55)
hṛdayasyāṇi parato hṛdādeśo bhavati. hārdam.

lekhe (5.2.56)
lekhe 'ṇante parato hṛdayasya hṛdādeśo bhavati. hṛdayaṃ likhati, hṛllekhaḥ. aṇīty eva: hṛdayalekhaḥ. aṇīty eva siddhe lekhagrahaṇaṃ jñāpakam uttarapadādhikāre tadantāgrahaṇasyeti.

lāsayatoḥ (5.2.57)
lāse yati ca parato hṛdayasya hṛdādeśo bhavati. hṛllāsaḥ, hṛdyaḥ. hṛcchabdena siddhe hṛdayaśabdanivṛttyartham ādeśavacanam. anyatrobhayor api prayogaḥ: hṛcchokaḥ, hṛdayaśokaḥ. sauhārdyam, sauhṛdayyam. hṛdrogaḥ, hṛdayarogaḥ. hṛcchūlaḥ, hṛdayaśūlaḥ. hṛcchalyaḥ, hṛdayaśalyaḥ.

pādasyājyātigopahate padaḥ (5.2.58)
pādaśabdasyājāv ātau ge upahate ca parataḥ padabhāvo bhavati. pādābhyām ajatīti padājiḥ. padātiḥ, padagaḥ, padopahataḥ.

himahatikāṣiṣṭhanyati pad (5.2.59)
himādiṣu parataḥ pādasya padbhāvo bhavati. paddhimam, paddhatiḥ, patkāṣī. pādābhyāṃ carati, padikaḥ; parpāditvāt (3.4.8) ṣṭhan. pādau vidhyanti, padyāḥ śarkarāḥ. prāṇyaṅgaprastāvād iha na bhavati: dvipādyam.

ṛcaḥ śi (5.2.60)
ṛksaṃbandhinaḥ pādaśabdasya śakārādau parataḥ padbhāvo bhavati. paccho gāyatrīṃ śaṃsati. ṛca iti kim? pādaśaḥ kārṣāpaṇaṃ dadāti. pacchabdena siddhe pādaśabdanivṛttyartham ādeśavacanam. anyatrobhayor api prayogaḥ: padghoṣaḥ, pādaghoṣaḥ. padmiśraḥ, pādamiśraḥ. pacchabdaḥ, pādaśabdaḥ. panniṣkaḥ, pādaniṣkaḥ.

nas nāsikāyās taḥkṣudre (5.2.61)
nāsikāyās tasi kṣudre ca parato nasādeśo bhavati. nastaḥ, naḥkṣudraḥ.

yaty avarṇe (5.2.62)
yati parato varṇād anyatra nāsikāyāḥ nasādeśo bhavati. nasyaṃ tailam. avarṇa iti kim? nāsikyo varṇaḥ. kathaṃ Nāsikyaṃ nagaram iti? cāturarthiko ṇyo bhavati.

śirasaḥ śīrṣan vā (5.2.63)
śiraso yati parataḥ śīrṣannādeśo vā bhavati. śīrṣaṇyaḥ, śirasyaḥ. avarṇa iti na vartate.

śīrṣo 'ci (5.2.64)
ajādiviṣaye śirasaḥ śīrṣādeśo bhavati. Hāstiśīrṣiḥ, Sthaulaśīrṣiḥ, mārgaśīrṣaḥ. adhaḥśirasor (6.4.41) iti jñāpakād vibhaktau na bhavati. katham: ilvalā mṛgaśīrṣasya śirasyās tārakāḥ smṛtā iti? śīrṣaśabdaḥ prakṛtyantaram asti.

nāmny udakasyodaḥ (5.2.65)
udakasya saṃjñāyām uttarapade udabhāvo bhavati. Udameghaḥ, Udapānaḥ, Udavāhaḥ, udadhiḥ.

uttarasya (5.2.66)
uttarapadasyodakasya saṃjñāyām udabhāvo bhavati. kṣīrodo nāma samudraḥ, Acchodo nāma saraḥ.

vāsavāhane (5.2.67)
vāse vāhane cottarapade udakasyodabhāvo bhavati. udavāsaḥ, udavāhanam.

peṣe piṣau (5.2.68)
piṣi parato yaḥ peṣas tasmin nuttarapada udakasyodabhāvo bhavati. udapeṣaṃ pinaṣṭi. piṣāv iti kim? udakapeṣaḥ.

ekahalādau bhāṇḍe vā (5.2.69)
eko hal ādir yasya tasmin bhāṇḍavāciny uttarapada udakasyodādeśo vā bhavati. udakumbhaḥ, udakakumbhaḥ. udapātram, udakapātram. ekahalādāv iti kim? udakasthālam. bhāṇḍa iti kim? udakapātaḥ.

manthaudanasaktubinduvajrabhārahāravīvadhagāheṣu (5.2.70)
manthādiṣu parata udakasyodādeśo vā bhavati. udamanthaḥ, udakamanthaḥ. udaudanaḥ, udakaudanaḥ. udasaktuḥ, udakasaktuḥ. udabinduḥ, udakabinduḥ. udavajraḥ, udakavajraḥ. udabhāraḥ, udakabhāraḥ. udahāraḥ, udakahāraḥ. udavīvadhaḥ, udakavīvadhaḥ. udagāhaḥ, udadagāhaḥ.

iko hrasvaḥ (5.2.71)
ika uttarapade hrasvo vā bhavati. grāmaṇiputraḥ, grāmaṇīputraḥ. brahmabandhuputraḥ, brahmabandhūputraḥ.

na cviṅīyaṇiyuvām abhrūkuṃsādīnām (5.2.72)
cviṅyor yaṇa iyuvoś ca saṃbandhina iko hrasvo na bhavati, bhrūkuṃsādīnāṃ tu bhavaty eva. paṭībhūtās tantavaḥ. paṭūbhūto 'paṭuḥ. Gārgīputraḥ, Gaurīputraḥ, Kārīṣagandhīputraḥ. Indrahūputraḥ; Śrīkulam, Bhrūkulam. abhrūkuṃsādīnām iti kim? bhrukuṃsaḥ - bhrukuṭiḥ. apara āha: bhrūkuṃsādīnām akāro bhavati: bhrakuṃsaḥ - bhrakuṭiḥ. katham: ekasyā āgatam, ekarūpyam, ekamayam; ekasyāḥ kṣīram, ekakṣīram iti? sarvāditvād eva siddham.

ṅyāpos tvanāmnor bahulam (5.2.73)
ṅyāpos tve parataḥ saṃjñāyāṃ cottarapade bahulaṃ hrasvo bhavati. rohiṇitvam, rohiṇītvam. ajatvam, ajātvam. Revatimitram, Revatīmitram. Śiṃśapasthalam, Śiṃśapāsthalam. kvacin na bhavati: nāndīkaraḥ, Lomakāṣaṇḍaḥ.

iṣṭakeṣīkāmālānāṃ citatūlabhāriṣu (5.2.74)
iṣṭakādīnāṃ citādiṣu parato hrasvo bhavati. iṣṭakacitam, iṣīkatūlam, mālabhārī. tadanteṣv api iṣṭakādayaḥ santīti bhavaty eva hrasvatvam: pakveṣṭakacitam, muñjeṣīkatūlam, utpalamālabhāriṇī kanyā.

khiti sasaṃkhyasya mum ca (5.2.75)
khidanta uttarapade sasaṃkhyasya hrasvo bhavati, mum ca. hariṇiṃmanyā, Kāliṃmanyā. sasaṃkhyasyeti kim? doṣāmanyam ahaḥ, divāmanyā rātriḥ. asmād eva sasaṃkhyagrahaṇāt khidantagrahaṇam.

aruṣaḥ (5.2.76)
arusśabdasya khidanta uttarapade mum bhavati. aruṃtudaḥ.

kāre 'stusatyāgadasya (5.2.77)
kāraśabde parato 'stusatyāgadānāṃ mum bhavati. astuṃkāram, satyaṃkāram, agadaṃkāram.

lokasya pṛṇe (5.2.78)
pṛṇe parato lokasya mum bhavati. lokaṃpṛṇaḥ.

itye 'nabhyāśasya (5.2.79)
itye parato 'nabhyāśaśabdasya mum bhavati. anabhyāśamityaḥ. 

bhrāṣṭrāgnyor indhe (5.2.80)
bhrāṣṭrasya agneś ca indhe parato mum bhavati. bhrāṣṭramindhaḥ, agnimindhaḥ.

agilasya gile (5.2.81)
gile parato gilād anyasya mum bhavati. timiṃgilaḥ. agilasyeti kim? gilagilaḥ. katham: ayaṃ timiṃgilagilaḥ? gilagilaśabde gilaśabdo 'stīti gila ity eva siddham.

bhadroṣṇayoḥ karaṇe (5.2.82)
bhadrasyoṣṇasya ca karaṇe parato mum bhavati. bhadraṃkaraṇam, uṣṇaṃkaraṇam.

madhyasya dine (5.2.83)
madhyasya dine parato mum bhavati. madhyandinaḥ.

śyenatilayoḥ pāte ñe (5.2.84)
śyenasya tilasya ca pāte ñānte parato mum bhavati. śyainaṃpātā krīḍā. tailaṃpātā. ña iti kim? śyenapātaḥ, tilapātaḥ.

ratrer dhatau vā (5.2.85)
rātrer dhātāv uttarapade mum vā bhavati. rātriṃcaraḥ, rātricaraḥ. rātrimaṭaḥ, rātryaṭaḥ. khiti tu nityam eva: rātriṃmanyaḥ.

dhenor bhavyāyām (5.2.86)
dhenuśabdasya bhavyāyām uttarapade mum vā bhavati. dhenuṃbhavyā, dhenubhavyā. sūtādibhyo duhituḥ putraḍ na vācyaḥ, putraśabdasya gaurādipāṭhāt (2.3.37). tathā duhituḥputrī, śailaputrīty api dṛśyate.

māṃsasya paci ghañlyuṭor lopaḥ (5.2.87)
māṃsasya pacatau ghañlyuṭpare parato lopo vā bhavati. māṃfpākaḥ, māṃsapākaḥ. māṃfpacanī, māṃsapacanī. pacīti kim? māṃsadāhaḥ, māṃsadahanī. ghañlyuṭor iti kim? māṃsapaktiḥ.

samas tate (5.2.88)
samas tate parato lopo vā bhavati. satatam, saṃtatam. kathaṃ sahitaṃ saṃhitam iti? ūror upamāsaṃhitasahita (2.3.79) iti nipātanāt.

tumaś ca kāmamanasoḥ (5.2.89)
tumaḥ samaś ca kāme manasi cottarapade lopo bhavati. bhoktukāmaḥ, bhoktumanāḥ. sakāmaḥ, samanāḥ.

tavyādiṣaṭke 'vaśyamaḥ (5.2.90)
avaśyamas tavyādiṣu ṣaṭkeṣu parato lopo bhavati. avaśyakartavyam, avaśyakāryam. ṣaṭka iti kim? avaśyaṃkārakaḥ.

naño naḥ (5.2.91)
naño nakārasyottarapade lopo bhavati. abrāhmaṇaḥ, avṛṣalaḥ. ñakāraḥ kim? kevalasya mā bhūt: pāmanaputraḥ.

tiṅy avakṣepe (5.2.92)
tiṅante parato 'vakṣepe gamyamāne naño nakārasya lopo bhavati. apacasi tvaṃ jālma!  akaroṣi tvaṃ jālma!

tato 'ci nuṭ (5.2.93)
tasmāl luptanakārān naño 'jādāv uttarapade nuḍāgamo bhavati. anaśvaḥ, anuṣṭraḥ. tata iti kim? naño mā bhūt. ṭakāraḥ kim? ṅamo dvitvaṃ mā bhūt.

ekād annādnau saṃkhyāyām (5.2.94)
ekāt parasya nañaḥ saṃkhyāyām uttarapade 'nna adna ity etāv ādeśau bhavataḥ. ekena na viṃśatiḥ: ekānnaviṃśatiḥ, ekādnaviṃśatiḥ. ekānnatriṃśat, ekādnatriṃśat.

nakhādayaḥ (5.2.95)
nakhādayaḥ śabdā aluptanakārā nipātyante. nāsya kham astīti nakham. akham anyat. saṃjñāśabdeṣu ca vyutpattimātraṃ yathākathaṃcit kartavyam. nāsya kulam astīti nakulaḥ. akulo 'nyaḥ. nakha - nakula - napuṃsaka - nakṣatra - nakra - nāka - nameru - Nāsatya - Namuci - Nabhrāṭ - napāt - navedāḥ, asun auṇādikaḥ.

nago 'prāṇini vā (5.2.96)
naga ity aprāṇini vā nipātyate. nagā vṛkṣāḥ, nagāḥ parvatāḥ. agā vṛkṣāḥ, agāḥ parvatāḥ. aprāṇinīti kim? ago vṛṣalaḥ śītena.

sahasya so 'nyārthe (5.2.97)
anyapadārthavṛttau samāse sati sahaśabdasyottarapade so vā bhavati. saputraḥ, sahaputraḥ. sacchāttraḥ, sahacchāttraḥ. anyārtha iti kim? sahayudhvā, sahakṛtvā. kathaṃ sahakṛtvapriyaḥ, priyasahakṛtveti? anyapadārthe samāse yad uttarapadaṃ tatparaḥ sahaśabdo na bhavatīti na sādeśaḥ.

nāmni (5.2.98)
saṃjñāyām uttarapade sahaśabdasya śādeśo bhavati. sāśvatthaḥ, sapalāśaḥ.

anupākhye (5.2.99)
apratyakṣe gamyamāne sahaśabdasyottarapade sādeśo bhavati. sāgniḥ kapotaḥ. sapiśācā vātyā.

akāle svārthe (5.2.100)
svārthapradhānasya sahaśabdasyākāla uttarapade sādeśo bhavati. saṃpannaṃ brahma, sabrahma Bābhravāṇām. sacakraṃ nidhehi. sadhuram. akāla iti kim? sahapūrvāhṇam, sahāparāhṇam.

granthāntādhikye (5.2.101)
granthānte ādhikye ca vartamānasya sahaśabdasya sādeśo bhavati. sakalaṃ jyotiṣam adhīte. sajyotiḥ, samuhūrtam. kālārtha ārambhaḥ. ādhikye: sadroṇā khārī, samāṣaḥ kārṣāpaṇaḥ. nityārtha ārambhaḥ. 

nāśiṣy agovatsahale (5.2.102)
āśiṣi viṣaye gavādivarjita uttarapade sahaśabdasya sādeśo na bhavati. svasti Devadattāya sahaputrāya sahacchāttrāya. agovatsahala iti kim? svasti bhavate sagave savatsāya sahalāya.

samānasya pakṣādiṣu (5.2.103)
samānasya pakṣādiṣūttarapadeṣu sabhāvo bhavati. sapakṣaḥ, sajyotiḥ. pakṣādiṣv iti kim? samānaśīlaḥ. pakṣa - jyotis - janapada - rātri - nābhi - bandhu - patnī - brahmacārin. brahma vedaḥ, tadadhyayanārthaṃ vratam api brahma, tac caratīti brahmacārī, samāno brahmacārī, sabrahmacārī.

nāmagotrarūpasthānavarṇavayovacanadharmajātīye vā (5.2.104)
nāmādiṣu parataḥ samānasya sabhāvo vā bhavati. sanāmā, samānanāmā. sagotraḥ, samānagotraḥ. sarūpaḥ, samānarūpaḥ. sasthānaḥ, samānasthānaḥ. savarṇaḥ, samānavarṇaḥ. savayāḥ, samānavayāḥ. savacanaḥ, samānavacanaḥ. sadharmā, samānadharmā. sajātīyaḥ, samānajātīyaḥ.

udare ye (5.2.105)
udare yakārapare parataḥ samānasya sabhāvo vā bhavati. sodaryaḥ, samānodaryaḥ. ya iti kim? samānodaratā.

dṛgdṛśadṛkṣe (5.2.106)
dṛgādiṣu parataḥ samānasya sabhāvo bhavati. sadṛk, sadṛśaḥ, sadṛkṣaḥ.

vatau cedaṃkimor īśkī (5.2.107)
vatau dṛgādiṣu ca parata idaṃkimor īś kī ity etāv ādeśau bhavataḥ. iyān, kiyān. īdṛk, kīdṛk. īdṛśaḥ, kīdṛśaḥ. īdṛkṣaḥ, kīdṛkṣaḥ.

āḥ sarvādīnām (5.2.108)
vatau dṛgādiṣu ca parataḥ sarvādīnām ākāro bhavati. yāvat, tāvat. yādṛk, tādṛk. yādṛśaḥ, tādṛśaḥ. yādṛkṣaḥ, tādṛkṣaḥ.

viṣvagdevayoś ca ḍadrig añci vau (5.2.109)
viṣvagdevayoḥ sarvādīnāṃ cāñcatau vipare parato ḍadrigāgamo bhavati. viṣvag añcati, viṣvadryaṅ. devadryaṅ, yadrayaṅ, tadryaṅ. vāv iti kim? viṣvagañcī.

samaḥ samiḥ (5.2.110)
samo 'ñcatau vipare samyādeśo bhavati. samyaṅ, samyañcau, samyañcaḥ; samīcaḥ, samīcā.

sahasya sadhrīḥ (5.2.111)
sahasyāñcatau vipare parataḥ sadhryādeśo bhavati. sadhryaṅ, sadhryañcau, sadhryañcaḥ; sadhrīcaḥ, sadhrīcā.

tirasas tiry ati (5.2.112)
tiraso 'ñcatāv akārādau paratas tiryādeśo bhavati. tiryaṅ, tiryañcau, tiryañcaḥ. atīti kim? tiraścaḥ, tiraścā.

dvyantaḥprāder anād apa īt (5.2.113)
dver antaḥśabdāt prādibhyaś cānavarṇāntebhyaḥ parasyāpa īdādeśo bhavati. dvīpaḥ, antarīpaḥ. samīpaḥ, nīpaḥ. anād iti kim? prāpam, parāpam.

deśe 'nūpaḥ (5.2.114)
deśe 'bhidheye 'nūpa iti nipātyate. anyatrānvīpaḥ.

samāpo nāmni (5.2.115)
Samāpa iti saṃjñāyāṃ nipātyate. Samāpaṃ nāma devayajanam. samīpam anyat.

chakārake 'nyasya duk (5.2.116)
che kārake ca parato 'nyasya dug āgamo bhavati. anyadīyaḥ, anyatkārakaḥ.

aṣaṣṭhītṛtīyasyāśīrāśāsthāsthitotsukotirāgeṣu (5.2.117)
aṣaṣṭhyantasyātṛtīyāntasya cānyasyāśīrādiṣu parato dug āgamo bhavati. anyā āśīḥ, anyadāśīḥ. anyadāśā, anyadāsthā, anyadāsthitaḥ, anyadutsukaḥ, anyadūtiḥ, anyadrāgaḥ. aṣaṣṭhītṛtīyasyeti kim? anyasyāśīḥ, anyāśīḥ. anyenāsthitaḥ, anyāsthitaḥ.

arthe vā (5.2.118)
arthe parato 'nyasya dug āgamo vā bhavati. anyadarthaḥ, anyārthaḥ. 

koḥ kad acy uttarārthe (5.2.119)
kuśabdasyottarapadārthe vartamānasyājādāv uttarapade kadādeśo bhavati. kaduṣṭraḥ, kadaśvaḥ. acīti kim? kubrāhmaṇaḥ. uttarārtha iti kim? kūṣṭro rājā.

trirathavadeṣu (5.2.120)
tryādiṣu parataḥ koḥ kadādeśo bhavati. kutsitās trayaḥ, kattrayaḥ. kadrathaḥ, kadvadaḥ.

tṛṇe jātau (5.2.121)
tṛṇe parato jātāv abhidheyāyāṃ koḥ kadādeśo bhavati. kattṛṇam. jātāv iti kim? kutsitāni tṛṇāni, kutṛṇāni.

kākṣapathoḥ (5.2.122)
akṣe pathi ca parataḥ koḥ kādeśo bhavati. kākṣaḥ, kāpathaḥ.

īṣadarthe (5.2.123)
īṣadarthe vartamānasya koḥ kādeśo bhavati. kāmadhuram, kālavaṇam, kāmlam.

puruṣe vā (5.2.124)
puruṣa uttarapade koḥ kābhāvo vā bhavati. kāpuruṣaḥ, kupuruṣaḥ. aprāptavibhāṣeyam. īṣadarthe tu pūrveṇa nityaṃ bhavati: īṣatpuruṣaḥ, kāpuruṣaḥ.

kavaṃ coṣṇe (5.2.125)
uṣṇe parataḥ koḥ kavaṃādeśo bhavati, kādeśaś ca vā. kavoṣṇam, koṣṇam, kaduṣṇam.

dikchabdāt tīrasya tāraḥ (5.2.126)
dikchabdāt parasya tīrasya tārādeśo vā bhavati. dakṣiṇatāram, dakṣiṇatīram. uttaratāram, uttaratīram.

pṛṣodarādīni (5.2.127)
pṛṣodarādīni śabdarūpāṇi sādhūni bhavanti. pṛṣad udaram asya, pṛṣodaraḥ - pṛṣad udvānam asya, pṛṣodvānaḥ - vārivāhako, balāhakaḥ - jīvanasya mūto, jīmūtaḥ - śavasya śayanam, śmaśānam - ūrdhvaṃ kham asya, udūkhalam, ulūkhalaṃ vā - piśitam aśnātīti piśācaḥ - bruvanto 'syāṃ sīdantīti bṛsī - mahyāṃ rautīti mayūraḥ - mahyāṃ śete, mahiṣaḥ - ṣaṭ ca daśa ca, ṣoḍaśa - kṛcchreṇa dāśyate, dūḍāśaḥ - kṛcchreṇa nāśyate, dūṇāśaḥ - kṛcchreṇa dabhyate, dūḍabhaḥ - duṣṭaṃ dhyāyatīti dūḍhyaḥ - Vāgvādasyāpatyam, Vāḍvaliḥ - divy oka eṣāṃ te divaukasaḥ. evam anye 'pi kapitthadadhitthāśvatthamahitthādayaḥ śiṣṭaprayogato 'nugantavyāḥ.
varṇāgamo varṇaviparyayaś ca,
dvau cāparau varṇavikāraṇāśau,
dhātos tadarthātiśayena yoga,
etac ca tat pañcavidhaṃ niruktam.

saṃkhyāvisāyāder ahnasyāhan ṅau vā (5.2.128)
saṃkhyāvisāyāder ahnaśabdasya ṅau parato ahanādeśo bhavati vā. dvayor ahnor bhave: dvyahni, dvyahani, dvyahne. vigate 'hani: vyahni, vyahani, vyahne. sāyāhni, sāyāhani, sāyāhne. saṃkhyāvisāyāder iti kim? pūrvāhṇe, aparāhṇe. ṅāv iti kim? dvyahnaḥ, vyahnaḥ, sāyāhnaḥ.

viśvasya vasurāṭor dairghaḥ (5.2.129)
vasurāṭor uttarapadayor viśvasya dīrgho bhavati. Viśvāvasuḥ, viśvārāṭ. rāḍ iti nirdeśād iha na bhavati: viśvarājau, viśvarājaḥ.

nare nāmni (5.2.130)
nare parataḥ saṃjñāyāṃ viśvasya dīrgho bhavati. Viśvānaraḥ. nāmnīti kim? viśvanaraḥ.

ṛṣau mitre (5.2.131)
ṛṣāv abhidheye mitre parato viśvasya dīrgho bhavati. Viśvāmitraḥ. ṛṣāv iti kim? Viśvamitro māṇavakaḥ. nāmnīty eva: viśvamitro muniḥ.

vanagiryoḥ koṭarāñjanādīnām (5.2.132)
vane girau ca parataḥ koṭarādīnām añjanādīnāṃ ca dīrgho bhavati. Koṭarāvaṇam - Miśrakāvaṇam - Sidhrakāvaṇam. Añjanāgiriḥ - Bhañjanāgiriḥ - Kiṃśukāgiriḥ. koṭarāñjanādīnām iti kim? Kuberavanam, Asipattravanam, Kṛṣṇagiriḥ. nāmnīty eva: añjanagiriḥ.

matau bahvaco 'najirādīnām (5.2.133)
matau parato bahvaco 'jirādivarjitasya dīrgho bhavati. Udumbarāvatī, Vīraṇāvatī. bahvaca iti kim? Vrīhimatī. anajirādīnām iti kim? Ajiravatī, Khadiravatī. nāmnīty eva: valayavatī. ajira - khadira - pulina - Malaya - kāraṇḍava - cakravāka.

śarādīnām (5.2.134)
śara ity evamādīnāṃ matau parato dīrgho bhavati. Śarāvatī, Vaṃśāvatī. nāmnīty eva: śaravatī. śara - vaṃśa - dhūma - ahi - kapi - maṇi - muni - śuci. ākṛtigaṇo 'yam.

vale (5.2.135)
vale parato dīrgho bhavati. kṛṣīvalaḥ, āsutīvalaḥ, dantāvalaḥ.

citeḥ kapi (5.2.136)
citiśabdasya kapi parato dīrgho bhavati. ekacitīkaḥ, dvicitīkaḥ.

ḍhralope 'ṇaḥ (5.2.137)
ḍhakārarephayor lopo yasmin tatra pūrvasyāṇo dīrgho bhavati. līḍham, gūḍham. nīraktam, dūraktam. aṇa iti kim? āvṛḍham.

sahivahor ot (5.2.138)
sahivahor ḍhralope 'ṇa ottvaṃ bhavati. soḍhā, voḍhā. soḍhum, voḍhum. udavoḍhām, udavoḍham. katham ūḍham? prād ūḍha (5.1.89) ityādiliṅgāt.

karṇe cihnasyāviṣṭāṣṭapañcabhinnacchinnacchidrasruvasvastikasya (5.2.139)
karṇe parataś cihnasya viṣṭādivarjitasya dīrgho bhavati. dātrākarṇaḥ, dviguṇākarṇaḥ, dvyaṅgulākarṇaḥ. cihnasyeti kim? śobhanakarṇaḥ. aviṣṭāder iti kim? viṣṭakarṇaḥ, aṣṭakarṇaḥ, pañcakarṇaḥ, bhinnakarṇaḥ, chinnakarṇaḥ, chidrakarṇaḥ, sruvakarṇaḥ, svastikakarṇaḥ.

nahivṛtivṛṣivyadhirucisahitaniṣu kvau (5.2.140)
nahyādiṣu kvibanteṣu parato dīrgho bhavati. upānat, nīvṛt, prāvṛt, marmāvit, nīruk, ṛṭīṣaṭ, parītat. gamādīnāṃ kvāv (5.3.49) ity anunāsikalopaḥ. kvāv iti kim? upanaddham.

prādīnāṃ ghañi bahulam (5.2.141)
prādīnāṃ ghañante parato bahulaṃ dīrgho bhavati. prativiśaty asmin niti pratīveśaḥ, prativeśaḥ. pratibodhanaṃ pratībodhaḥ. pratibodhaḥ. pratiharanti, jñāpayanty aneneti pratīhāraḥ, pratihāraḥ. pratikurvanti teneti pratīkāraḥ, pratikāraḥ. kvacid bhinaviṣaye: prakāraḥ, prākāraḥ; prasādaḥ, prāsādaḥ. kvacin na bhavati: Niṣādaḥ, viṣādaḥ. kvacid bhavaty eva: nīvāraḥ, nīhāraḥ, nīśāraḥ.

ikaḥ kāśe (5.2.142)
igantasya kāśe parato dīrgho bhavati. nīkāśaḥ, vīkāśaḥ, anūkāśaḥ, pratīkāśaḥ. ika iti kim? prakāśaḥ. bahulam ity eva: nikāśaḥ, vikāśaḥ. ajartha ārambhaḥ.

das ti (5.2.143)
dā ity asya yas takārādeśas tasmin parataḥ prādīnām igantānāṃ dīrgho bhavati. nīttam, parīttam, vīttam. tīti kim? sudattam. ika ity eva: prattam, avattam.

vahe (5.2.144)
vahe parata igantasya dīrgho bhavati. Ṛṣīvahaḥ, Kapīvahaḥ, Kṛṣīvahaḥ. ika ity eva: Piṇḍavahaḥ. bahulam ity eva: Pīluvahaḥ, Cāruvahaḥ.

anyeṣām api (5.2.145)
anyeṣām api śabdānām uttarapade bahulaṃ dīrgho bhavati. śvādantaḥ, śvādaṃṣṭraḥ, śvākarṇaḥ. kvacin na bhavati: Śvaphalkaḥ, śvamukhaḥ. kvacid viṣayāntare 'pi: śvapadam, śvāpadam. kvacid anuttarapade 'pi: puruṣaḥ, pūruṣaḥ.

cau (5.2.146)
añcatau luptākāre parato dīrgho bhavati. dadhīcaḥ, dadhīcā. madhūcaḥ, madhūcā.

yaṇa ikaḥ (5.2.147)
yaṇaḥ sthāne ya ik tasyottarapade dīrgho bhavati. Kārīṣagandhīputraḥ, Kaumudagandhīpatiḥ. yaṇa iti kim? bhūmipatiḥ.

pañcamasya dvitīyaḥ pādaḥ samāptaḥ.


prakṛteḥ (5.3.1)
ataḥ paraṃ prakṛter ity etad adhikṛtaṃ veditavyam.

halaḥ (5.3.2)
halaḥ prakṛtyavayavād uttaro yo yaṇa ik tadantāyāḥ prakṛter dīrgho bhavati. hūtaḥ, jīnaḥ, saṃvītaḥ. prakṛter ity eva: nirutam, durutam. tadantavidhiḥ kim? viddhaḥ, vicitaḥ. kathaṃ tṛtīyaḥ? dvitīyatṛtīyāv (4.2.59) iti nipātanāt.

aluki (5.3.3)
yatra yad ucyate tasyāluki sati tad bhavatīty etad adhikṛtaṃ veditavyam.

namy atisṛcatasroḥ (5.3.4)
nāmi paratas tisṛcatasṛvarjitāyāḥ prakṛter dīrgho bhavati. vṛkṣāṇām, agnīnām, vāyūnām, kartṝṇām. nuṭā nirdeśaḥ kim? kṛte nuṭi dīrghatvaprasiddhyartham. anyathā hi nuḍabhāvaḥ syāt. atisṛcatasror iti kim? tisṛṇām, catasṛṇām. alukīty eva: tālavanam, pīluvanam. prakṛter ity eva: kṛmiṇāṃ paśya, pāmanāṃ paśya. naiṣā nāmi prakṛtiḥ.

nur vā (5.3.5)
nṛśabdasya nāmi parato dīrgho vā bhavati. nṝṇām, nṛṇām.

naḥ (5.3.6)
nakārāntāyāḥ prakṛter nāmi parato dīrgho bhavati. pañcānām, saptānām. nāmīty eva: carmaṇām.

śisuṭi (5.3.7)
śau suṭi ca parato nakārāntāyāḥ prakṛter dīrgho bhavati. sāmāni, vemāni. kuṇḍāni, vanāni. numāpīha nāntatvaṃ sukhādīni (1.1.35) iti liṅgāt. rājānau, rājānaḥ, rājānam, rājānau. dīrghapratiyogino hrasvasya bhavati, vacanasāmarthyāc ca vyavadhānam āśrīyate. alukīty eva: rājaprāptaḥ.

smahator numi (5.3.8)
sakārāntasya mahataś ca śau suṭi ca parato numi sati pūrvasya dīrgho bahvati. śreyāṃsi, mahānti. śreyāṃsau, mahāntau. numīti kim? apsarasaḥ.

aptṛsvasṛnaptṛneṣṭṛtvaṣṭṛkṣattṛhotṛpotṛpraśāstṝṇām (5.3.9)
apśabdasya tṛjantasya tṛnantasya ca svasrādīnāṃ ca śau suṭi ca parato dīrgho bhavati. āpaḥ; kartṝṇi; kartāraṃ kaṭān, vaktāraṃ janāpavādān; svasāram, naptāram, neṣṭāram, tvaṣṭāram, kṣattāram, hotāram, potāram, praśāstāram. naptrādigrahaṇād anyeṣāṃ trantānāṃ saṃjñāábdānāṃ na bhavati: mātaram, pitaram, jāmātaram, duhitaram, bhrātaram.

sāv asaṃbuddhau (5.3.10)
sau yad dīrghatvaṃ tad asaṃbodhana eva bhavati. rājā; śreyān, mahān; kartā, svasā, naptā, neṣṭā, tvaṣṭā, kṣattā, hotā, potā, praśāstā. saṃbuddhau na bhavati: he rājan, he śreyan, he mahan, he kartaḥ.

atvasoḥ (5.3.11)
atvantasyāsantasya ca sāv asaṃbuddhau dīrgho bhavati. bhavān, kṛtavān, gomān. matupaḥ pakārānubandho, na punar atuśabdasya, ity asyāpi bhavati. asantasya ca: apsarāḥ, sumanāḥ. katham: carma vaste, carmava iti? atusāhacaryād adhātor eva grahaṇam. asaṃbuddhāv ity eva: he bhavan, he sumanaḥ.

inhanapūṣāryamṇāṃ śau ca (5.3.12)
inantasya hanādīnāṃ ca śāv eva dīrgho bhavati, sau cāsaṃbuddhau. daṇḍīni, daṇḍī. bhrūṇahāni, bhrūṇahā. bahupūṣāṇi, Pūṣā bahvaryamāṇi, Aryamā. sau ceti kim? daṇḍinau, daṇḍinaḥ; Vṛtrahaṇam, Pūṣaṇam, Aryamaṇam. asaṃbuddhāv ity eva: he daṇḍin, he Vṛtrahan, he Pūṣan, he Aryaman. asmād eva niyamād uttaram api na dīrghatvam: bhrūṇahani. upāntadīrghaniyamāt: vṛtrahāyate.

ajjhanoḥ sani jhali (5.3.13)
ajantasya hanteś ca sani jhalādau parato dīrgho bhavati. cikīrṣati, tuṣṭūṣati, cicīṣati; jighāṃsati. jhalīti kim? yiyaviṣati. prakṛter ity eva: dadhi sanoti.

iṅo gamaḥ (5.3.14)
iṅādeśasya gamaḥ sani jhalādau parato dīrgho bhavati. adhijigāṃsate vedam. iṅa iti kim? saṃjigaṃsate.

tano vā (5.3.15)
tanoteḥ sani jhalādau parato dīrgho vā bhavati. titāṃsati, titaṃsati. jhalīty eva: titaniṣati.

kramas tvi (5.3.16)
kramas tvi parato dīrgho vā bhavati. krāntvā, krantvā. jhalīty eva: kramitvā, prakramya.

ñamaḥ kiti vau ca (5.3.17)
ñamantasya vau kiti jhalādau ca parato dīrgho vā bhavati. praśān, pratān. śāntaḥ, śāntavān. ñama iti kim? odanapak. kitīti kim? gantā. vau ceti kim? gamyate.

ñami ca cchavoḥ śūṭh (5.3.18) 
ñami parato vau jhalādau ca satukaḥ chakārasya śakārādeśo bhavati, vakārasya ca ūṭh. viśnaḥ, praśnaḥ; prāṭ; pṛṣṭaḥ, praṣṭā, praṣṭum. syonam; akṣadyūḥ; dudyūṣati, dyūtvā, dyūtam. kathaṃ dyubhyāṃ, dyubhir iti? ūṭhi kṛte diva ud (5.1.135 bez. P. 6.1.131) iti taparatvān mātrākālo bhaviṣyati. ñami ceti kim? devitvā. kathaṃ pratidīvnā? bahiraṅgasyāllopasyāsiddhatvān na bhaviṣyati.

jvaratvarāvaśrivumavāṃ sopāntasya (5.3.19)
jvarādīnāṃ vakārasyopāntasahitasya vau jhalādau ca parata ūṭh bhavati. jūḥ, jūrau, jūrtiḥ. tūḥ, tūrau, tūrtiḥ, tūrṇavān. ūḥ, uvau, ūtiḥ. śrūḥ, śruvau, śrūtiḥ. mūḥ, muvau, mūtiḥ. 

rāl lopaḥ (5.3.20)
rephāt parayoś chvor vau jhalādau ca parato lopo bhavati. murchā: mūḥ, murau, mūrtiḥ. dhurvī: dhūḥ, dhurau, dhūrtiḥ. vau cety eva: mūrchā.

prāg yuvor avugyug asiddhaṃ samānāśraye (5.3.21)
prāg yuvusaṃśabdanād (5.4.1) vukā yukā ca varjitaṃ kāryaṃ samānāśraye kāryāntare kartavye 'siddhaṃ veditavyam. edhi, śādhi: ettvaśātvayor asiddhatvāj jhallakṣaṇaṃ dhitvaṃ bhavati. jahi: jatvasyāsiddhatvād dher lug na bhavati. tatra tasya ca bhāvāt samānāśrayatvam eteṣām. samānāśrayalakṣaṇaś cātra vidhir, na vyāśrayalakṣaṇaḥ pratiṣedhaḥ. prāg yuvor iti kim? abhāji, rāgaḥ. ākāre kartavye nalopaḥ siddha eva. avugyug iti kim? babhūvatuḥ, upadidīye. vugyukoḥ siddhatvād uvyaṇādeśau na bhavataḥ. samānāśraya iti kim? papuṣaḥ, cicyuṣaḥ, luluvuṣaḥ. vasor ud vibhaktyāśrayeṣu ālopayaṇuvādeśeṣu kartavyeṣu nāsiddhaḥ. asmād eva vacanād bahiraṅgaparibhāṣā nehāśrīyate, bahiraṅgasya cāntaraṅganimittatvāt.

śnān naḥ (5.3.22)
śnamaḥ parasya nakārasya lopo bhavati. bhanakti, vyanakti. śakāraḥ kim? prayatnānām. praśnānām iti lākṣaṇikatvād anarthakatvāc ca na bhavati.

halo 'niditaḥ kṅity upāntasya (5.3.23)
halantāyāḥ prakṛter aniditaḥ kṅiti parata upāntanakārasya lopo bhavati. srastaḥ, srasyate. dhvastaḥ, dhvasyate. sanīsrasyate, danīdhvasyate. hala iti kim? nīyate. anidita iti kim? nandyate. kṅitīti kim? sraṃsitā. upāntasyeti kim? nahyate.

śity apiti (5.3.24)
śity apiti parato 'nidita upāntanakārasya lopo bhavati. dabhnoti, mathnāti, śrathnāti, grathnāti. apitīti kim? sraṃsate, dhvaṃsate. anidita ity eva: śiñjānaḥ.

liṭīndhiśranthagranthām (5.3.25)
liṭi parata indhādīnāṃ nalopo bhavati. samīdhe; śrethatuḥ, śrethuḥ; grethatuḥ, grethuḥ. eṣām iti kim? sasraṃse. apitīty eva: śaśrantha.

dambhaḥ ssani ca (5.3.26)
dambheḥ sakārādau sani liṭi cāpiti parato nalopo bhavati. dhipsati, debhatuḥ, debhuḥ. dvisakāranirdeśaḥ kim? didhambiṣati.

svañjaḥ (5.3.27)
svañjer liṭi parato nalopo bhavati. pariṣasvaje. sadisvañjer liṭi (6.4.98) iti ṣatvapratiṣedhaḥ.

śapi daṃśasañjeś ca (5.3.28)
śapi parato daṃśeḥ sañjeḥ svañjaś ca nalopo bhavati. daśati, sajati, pariṣvajate.

rañjaḥ (5.3.29)
rañjaḥ śapi parato nalopo bhavati. rajati. kathaṃ rajanam, rajatam. raja iti? auṇādikā ete. tathā hi: rajaḥ kyun, pṛṣirañjibhyāṃ kid ity atac, uṣirañjibhyāṃ kid ity asun.

ṇau mṛgaramaṇe (5.3.30)
ṇau parato mṛgaramaṇe gamyamāne rañjer nalopo bhavati. rajayati mṛgān. atra mittvād dhrasvatvam. mṛgaramaṇa iti kim? rañjayati vastrāṇi. kathaṃ rāgī? ininā siddham.

ghañi bhāvakaraṇayoḥ (5.3.31)
bhāvakaraṇayor yo ghañ tasmin parato rañjer nalopo bhavati. rañjanam, rajaty aneneti rāgaḥ. bhāvakaraṇayor iti kim? rajanti tasmin niti raṅgaḥ.

syado jave (5.3.32)
syada iti syander ghañi nipātyate, jave 'bhidheye. anyatra tailasyandaḥ.

avodaidhaudmapraśrathahimaśrathaḥ (5.3.33)
avoda ity under ghañi nipātyate, edha iti indheḥ, odma iti under manini, praśrathaḥ śrantheḥ prapūrvasya ghañi, himaśratha iti himapūrvasya.

laṅgikampyor upatāpaśarīra vikārayoḥ (5.3.34)
laṅgeḥ kampeś copatāpe śarīravikāre cārthe nalopo bhavati. vilagitaḥ, vikapitaḥ. anyatra vilaṅgitaḥ, vikamppitaḥ. vṛṃher acy aniṭīti na vācyam. nivarhati, nivarhaka iti vṛhiṇā siddham; halādāv iṭi ca dṛśyate: nivṛhyate, nivarhitā. vṛṃhes tu nivṛṃhati, nivṛṃhakaḥ, nivṛṃhyate, nivṛṃhitā.

tanādyaniṭvanāṃ lyapi ñamaḥ (5.3.35)
tanādīnām aniṭāṃ vanaś ca lyapi parato ñamo lopo bhavati. pratatya, prakṛtya; prahatya, pramatya; pravatya. eṣām iti kim? praśasya. lyapīti kim? yamyate, ramyate.

mo vā (5.3.36)
tanādyaniṭvanāṃ lyapi parato makārasya lopo vā bhavati. prayatya, prayamya. viratya, viramya. praṇatya, praṇamya. āgatya, āgamya.

jhali tiṅy apiti (5.3.37)
tiṅy apiti jhalādau paratas tanādyaniṭvanāṃ ñamo lopo bhavati. hataḥ, hathaḥ. jhalīti kim? ghnanti. tiṅīti kim? hantā. apitīti kim? hanti.

kṅiti (5.3.38)
kiti ṅiti jhalādau paratas tanādyaniṭvanāṃ ñamo lopo bhavati. tataḥ, tatavān. kṣataḥ, kṣatavān. yataḥ, yatavān. rataḥ, ratavān. vatiḥ ktini; ktici pratiṣedhaṃ vakṣyati (5.3.43), anyatra ceṭā bhavitavyam. jhalīty eva: hanyate, gamyate. tanādyaniṭvanām ity eva: śāntaḥ, śāntavān. dāntaḥ, dāntavān. ñama ity eva: pakvaḥ.

janasanakhanām āt (5.3.39)
janādīnāṃ jhali kṅiti parato ñama ād bhavati. jātaḥ, jātavān. sātaḥ, sātavān. khātaḥ, khātavān. kṅitīty eva: jantuḥ. jhalīty eva: janitvā.

sani (5.3.40)
janādīnāṃ sani jhalādau parato ñama ād bhavati. siṣāsati. janakhanor iṭā bhavitavyam. jhalīty eva: sisaniṣati.

ye vā (5.3.41)
ye kṅiti parato janādīnām āttvaṃ vā bhavati. jāyate, janyate; jājāyate, jañjanyate. sāyate, sanyate; sāsāyate, saṃsanyate. khāyate, khanyate; cākhāyate, caṅkhanyate.

tano yaki (5.3.42)
tanoter yaki parata āttvaṃ vā bhavati. tāyate, tanyate.

sanaḥ ktici lopaś ca (5.3.43)
sanaḥ ktici parato lopa āttvaṃ ca vā bhavati. satiḥ, sātiḥ, santiḥ.

liṅi taṅi gamaḥ (5.3.44)
liṅi taṅbhūte parato gamer lopo vā bhavati. saṃgasīṣṭa. saṃgaṃsīṣṭa. liṅīti kim? saṃjagme. taṅīti kim? gamyāt. 

sici (5.3.45)
sici taṅpare parato gamer lopo vā bhavati. samagata, samagaṃsta.

hanaḥ (5.3.46)
hanteḥ sici parato lopo bhavati, nityaṃ yogavibhāgāt. āhata, āhasātām.

yamaḥ sūcane (5.3.47)
yameḥ sūcane vartamānasya sici taṅpare parato lopo bhavati. udāyata, udāyasātām. sūcana iti kim? āyaṃsta pādam. jhali tiṅy apity api na bhavati, sicā vyavadhānāt. taṅīty eva: ayaṃsīt.

vodvāhe (5.3.48)
udvāhe vartamānasya yameḥ sici taṅpare parato lopo vā bhavati. upāyata kanyām, upāyaṃsta kanyām.

gamādīnāṃ kvau (5.3.49)
gamādīnāṃ kvau parato lopo bhavati. janagat, saṃyat, parītat. katham agregūḥ? auṇādiko ḍūr bhaviṣyati.

nāñcaḥ pūjāyām (5.3.50)
añcateḥ pūjāyāṃ gamyamānāyāṃ nalopo na bhavati. añcitam iva śiro vahati. pūjāyām iti kim? udaktam udakaṃ kūpāt.

ktici dīrghaś ca (5.3.51)
ktici parato nalopo dīrghaś ca na bhavati. tantiḥ, rantiḥ, vantiḥ. kticaḥ saṃjñāyāṃ vacanāt sañjādīnām aprayogaḥ. kathaṃ saktir, bhaktir iti? ktinā siddham. dīrghasaṃbhave vā lopapratiṣedhaḥ.

ktvi skandasyandoḥ (5.3.52)
ktvi parataḥ skandaḥ syandeś ca nalopo na bhavati. skantvā, syantvā.

seṭi (5.3.53)
seṭi ktvi parato parato nalopo na bhavati. sraṃsitvā, dhvaṃsitvā, syanditvā.

vañciluñcithapho vā (5.3.54)
vañciluñces thāntānāṃ phāntānāṃ ca seṭi parato nalopo vā na bhavati. vañcitvā, vacitvā. luñcitvā, lucitvā. śranthitvā, śrathitvā. granthitvā, grathitvā. gumphitvā, guphitvā.

janaśaḥ (5.3.55)
jāntānāṃ naśeś ca ktvi parato nalopo vā bhavati. bhaṅktvā, bhaktvā. naṃṣṭvā, naṣṭvā. yogavibhāgo 'niḍarthaḥ.

bhañjeś ciṇi (5.3.56)
bhañjeś ciṇi parato nalopo vā bhavati. abhāji, abhañji.

śāsaḥ kṅiti śis (5.3.57)
śāsaḥ kṅiti parataḥ śisādeśo bhavati. śiṣṭaḥ, anvaśiṣat, śeśiṣyate, mitraśīḥ, āśīḥ. kṅitīti kim? śāstā.

tiṅi haly apiti (5.3.58)
tiṅi halādāv apiti parataḥ śāsaḥ śisādeśo bhavati. tau śiṣṭaḥ, vayaṃ śiṣmaḥ. tiṅīti kim? śāstram. halīti kim? śaśāsatuḥ. apitīti kim? śāsti.

śā hau (5.3.59)
śāso hau parataḥ śādeśo bhavati. śādhi.

hano jaḥ (5.3.60)
hanter hau parato jādeśo bhavati. jahi.

liḍāśīrliṅatiṅśiti (5.3.61)
liṭy āśīrliṅy atiṅśiti caitad adhikṛtaṃ veditavyam.

bhrasjo bharj vā (5.3.62)
bhrasjer liḍādiṣu bharjādeśo vā bhavati. babharja, babhrajja. bharkṣīṣṭa, bhrakṣīṣṭa. bharṣṭā, bhraṣṭā. kathaṃ bhṛjjyāt, bhṛṣṭaḥ, barībhṛjjyata iti? vyavasthitavibhāṣayā, bhrasja iti rūpāśrayaṇād vā. pūrvaṃ ca yaṇa ik pūrvavipratiṣedhāt.

lopo 'taḥ (5.3.63)
adantāyāḥ prakṛter liḍādiṣu parato lopo bhavati. cikīrṣāṃcakāra, lolūyāṃcakre. cikīrṣyāt. cikīrṣitā. lopavidher balavattvād ākāro na bhavati. cikīrṣakaḥ, cikīrṣyate. liḍādiṣv ity eva: cikīrṣati.

yaki (5.3.64)
yaki parataḥ prakṛter ato lopo bhavati. kusubhyati, magadhyati. kakāraḥ kim? śyenāyate.

yasya halaḥ (5.3.65)
halaḥ parasya yasya liḍādiṣu lopo bhavati. bebhidāṃcakre, bebhidiṣīṣṭa, bebhiditā. akāraḥ kim? īrṣyitā, madhyitā. hala iti kim? lolūyitā. athavā halantāyāḥ prakṛter vihitasya lopo bhavati. halantāyā iti kim? īrṣyitā, madhyitā. kaḥ punar anayoḥ sūtrārthayor viśeṣaḥ? yadā pūrvas tadā sosūtritā, śāśayiteti bhavitavyam. yadāparas tadā sosūtryitā, śāśayyiteti bhavitavyam. liḍādiṣv ity eva: bebhidyate.

kyasya vā (5.3.66)
halaḥ parasya kyasya liḍādiṣu lopo vā bhavati. samidhāṃcakāra, samidhyāṃcakāra. dṛṣadāṃcakre, dṛṣadyāṃcakre. samidhiṣīṣṭa, samidhyiṣīṣṭa. samidhitā, samidhyitā. hala ity eva: paṭīyitā, paṭāyitā. kecid yako 'pi vā lopam icchanti: bhiṣajyitā, bhiṣajitā. tad anarthakam, kyacā kyaṅā vā siddhatvāt.

ṇer aniṭi (5.3.67)
aniṭi liḍādau parato ṇer lopo bhavati. iyyaṇadeṅādaijdīrghāṇām apavādaḥ. atatakṣat, āṭīṭat, kāraṇā, kārakaḥ, kāryate. aniṭīti kim? kārayitā. liḍādiṣv ity eva: kārayati.

tatavatīṭi (5.3.68)
ktaktavatvor iḍādyoḥ parato ṇer lopo bhavati. iyyaṇadeṅādaijdīrghāṇām apavādaḥ. atatakṣat, āṭiṭat, kāraṇā, kārakaḥ, kāryate. aniṭīti kim? kārayitā. liḍādiṣv ity eva: kārayati.

ay āmantālvāyyetnuṣu (5.3.69)
ktaktavatvor iḍādyoḥ parato ṇer lopo bhavati. kāritam, kāritavān. hāritam, hāritavān. iṭīti kim? iṭi kṛte ṇilopo yathā syāt. anyathā hi lope kṛte ekāca (5.4.130) iti iḍ na bhavati. saṃjñapitaḥ paśuḥ. iḍgrahaṇasāmarthyāt pūrveṇāpi na bhavati. sanīvantardha (5.4.119) ityādinā vikalpita iṭ, yato 'pater vā (5.4.140) iti pratiṣedhaḥ.

lyapi laghoḥ (5.3.70)
lyapi parato laghoḥ parasya ṇer ayādeśo bhavati. praśamayya gataḥ, prabebhidayya gataḥ, pragaṇayya gataḥ. vacanasāmarthyād vyavadhānam āśrīyate. yalopāllopayor vyāśrayatvād asiddhatvaṃ nāsti. ṇau yalopāllopau, lyapi ṇer ayādeśaḥ. laghor iti kim? pratipādya gataḥ.

āpo vā (5.3.71)
āpaḥ parasya ṇer lyapi parato 'yādeśo vā bhavati. prāpayya gataḥ, prāpya gataḥ. adhyāpyeti lākṣaṇikatvān na bhavati.

kṣeḥ kṣīḥ (5.3.72)
kṣer lyapi parataḥ kṣībhāvo bhavati. prakṣīya, upakṣīya.

upadeśe'jjhanagrahadṛgbhyaḥ syasicsīyuṭtāsāṃ bhāvāpyayoś ciṇvad iṭ vā (5.3.73)
upadeśe 'jantebhyo hanādibhyaś ca pareṣāṃ syādīnāṃ bhāvāpyaviṣaye ciṇvad iḍāgamo vā bhavati. cāyiṣyate, ceṣyate; dāyiṣyate, dāsyate; śamiṣyate, śāmiṣyate, śamayiṣyate; ghāniṣyate, haniṣyate; grāhiṣyate, grahīṣyate; darśiṣyate, drakṣyate. acāyiṣātām, aceṣātām; adāyiṣātām, adiṣātām; aśamiṣātām, aśāmiṣātām, aśamayiṣātām; aghāniṣātām, avadhiṣātām; agrāhiṣātām, agrahīṣātām; adarśiṣātām, adṛkṣātām. cāyiṣīṣṭa, ceṣīṣṭa; dāyiṣīṣṭa, dāsīṣṭa; śamiṣīṣṭa, śāmiṣīṣṭa, śamayiṣīṣṭa; ghāniṣīṣṭa, vadhiṣīṣṭa; grāhiṣīṣṭa, grahīṣīṣṭa; darśiṣīṣṭa, dṛkṣīṣṭa. cāyitā, cetā; dāyitā, dātā; śamitā, śāmitā, śamayitā; ghānitā, hantā; grāhitā, grahītā; darśitā, draṣṭā. upadeśa iti kim? kāriṣyate. ajjhanagrahadṛgbhya iti kim? paṭhiṣyate. syasicsīyuṭtāsām iti kim? cetavyam. bhāvāpyayor iti kim? ceṣyati. ciṇvadbhāvāc ciṇāśrayaṃ kāryaṃ bhavati, luṅāśrayaṃ na bhavati. ato haniṇiṅām ādeśā na bhavanti: aghāniṣātām, āyiṣātām, adhyāyiṣātām.

dīṅo liṭi yuk (5.3.74)
dīṅo liṭi parato yugāgamo bhavati. upadidīye, upadidīyāte. liṭīti kim? upadedīyate.

lopo 'ci kṅiti cātaḥ (5.3.75)
ajādau liṭi kṅiti ca parata ādantāyāḥ prakṛter lopo bhavati. godaḥ, kambaladaḥ. saṃsthā, avasthā. yayau, yayatuḥ, yayuḥ. yayitha. acīti kim? dīyate. kṅitīti kim? dānam.

īd yati (5.3.76)
yati parata āta īdādeśo bhavati. gleyam, mleyam, deyam, dheyam, heyam.

māsthāsāgāpibahāgdādhāṁ hali (5.3.77)
mādīnāṃ hali kṅiti parata īd bhavati. mīyate, memīyate. sthīyate, teṣṭhīyate. avasīyate, avaseṣīyate. gīyate, jegīyate. pīyate, pepīyate. hīyate, jehīyate. dīyate, dedīyate. dhīyate, dedhīyate. pibeti kim? pāyate. kakāraḥ kim? hāyate. halīti kim? godaḥ. kṅitīty eva: dātā.

liṅy et (5.3.78)
liṅi parato mādīnām ed bhavati. meyāt, stheyāt, avaseyāt, geyāt, peyāt, heyāt, deyāt, dheyāt. kṅitīty eva: dāsīṣṭa.

vā saṃyogāder asthaḥ (5.3.79)
saṃyogāder ākārāntāyāḥ prakṛteḥ sthāvarjitāyā liṅy ed vā bhavati. gleyāt, glāyāt. mleyāt, mlāyāt. saṃyogāder iti kim? yāyāt. astha iti kim? stheyāt. kṅitīty eva: glāsīṣṭa. āśīrliṅīty eva: mlāyet. prakṛter ity eva: niryāyāt.

na lyapi (5.3.80)
lyapi parato mādīnāṃ yad uktaṃ tan na bhavati. pramāya, prasthāya, avasāya, pragāya, prapāya, prahāya, pradāya, pradhāya.

meṅa id vā (5.3.81)
meṅo lyapi parata idādeśo vā bhavati. apamitya, apamāya.

luṅlaṅlṛṅkṣv aḍ amāṅyoge (5.3.82)
luṅādiṣu parataḥ prakṛter aḍāgamo bhavati, na cen māṅyogo bhavati. akārṣīt, akarot, akariṣyat. amāṅyoga iti kim? mā bhavān kārṣīt; mā sma karot. prakṛter ity eva: prākarot.

aci śnudhātubhruvāṃ yvor iyuvau (5.3.83)
aci parata ivarṇovarṇayor iyuvau bhavataḥ, tau cec śnudhātubhrūsaṃbandhino bhavataḥ. āpnuvanti; cikṣiyatuḥ, cikṣiyuḥ; luluvatuḥ, luluvuḥ; śriyau, śriyaḥ; bhruvau, bhruvaḥ. acīti kim? prāpnuyāt. śnudhātubhruvām iti kim? lakṣmyau, lakṣmyaḥ. yvor iti kim? cakratuḥ, cakruḥ. prakṛter iti eva: śryarthaḥ.

dvitve pūrvasyāsame (5.3.84)
dvirvacane sati pūrvasyātulye 'ci ivarṇovarṇayor iyuvau bhavataḥ. iyeṣa, uvoṣa, iyarti. asama iti kim? ījatuḥ, ījuḥ. ūṣatuḥ, ūṣuḥ. acīty eva: iyāja, uvāca.

striyāḥ (5.3.85)
striyā ivarṇasyāci parata iyādeśo bhavati. striyau, striyaḥ. acīty eva: strībhiḥ.

vāmśasoḥ (5.3.86)
striyā ivarṇasyāmi śasi ca parata iyādeśo vā bhavati. striyam, strīm. striyaḥ, strīḥ.

iṇo yaṇ (5.3.87)
iṇaḥ prakṛter aci parato yaṇādeśo bhavati. yanti, yantu. iyo 'pavādaḥ.

er asaṃyogād anekācaḥ (5.3.88)
asaṃyogāt paro ya ivarṇas tadantāyāḥ prakṛter anekāco 'ci parato yaṇādeśo bhavati. ninyatuḥ, ninyuḥ. er iti kim? luluvatuḥ, luluvuḥ. asaṃyogād iti kim? cikriyatuḥ, cikriyuḥ. anekāca iti kim? adhīyāte.

kārakāsaṃkhyād oś ca supy asudhiyaḥ (5.3.89)
kārakād asaṃkhyāc ca parasyāḥ prakṛter ivarṇāntāyā uvarṇāntāyāś ca sudhīvarjitāyāḥ supy ajādau parato yaṇ bhavati, na cet saṃyogāt parāv ivarṇovarṇau bhavataḥ. grāmaṇyau, grāmaṇyaḥ; unnyau, unnyaḥ. khalapvau, khalapvaḥ; sakṛllvau, sakṛllvaḥ. kārakāsaṃkhyād iti kim? paramaniyau, paramaniyaḥ. paramaluvau, paramaluvaḥ. niyau, niyaḥ. luvau, luvaḥ. supīty kim? upaluluvuḥ. asudhiya iti kim? sudhiyau, sudhiyaḥ. asaṃyogād ity eva: yavakriyau, yavakriyaḥ. kaṭapruvau, kaṭapruvaḥ.

varṣādṛnpunaḥkārād bhuvaḥ (5.3.90)
varṣādibhya eva parasya bhuvaḥ supy ajādau parato yaṇ bhavati. varṣābhvau, varṣābhvaḥ. dṛnbhvau, dṛnbhvaḥ. punarbhvau, punarbhvaḥ. kārabhvau, kārabhvaḥ. varṣādibhya iti kim? ātmabhuvau, ātmabhuvaḥ. pratibhuvau, pratibhuvaḥ.

huśnuvor aliṭi (5.3.91)
hu śnu ity etayor liḍvarjite 'jādau parato yaṇ bhavati. juhvati, juhvatu, juhvat. sunvanti, cinvanti. huśnuvor iti kim? yuvanti, ruvanti. aliṭīti kim? juhuvatuḥ, juhuvuḥ. asaṃyogād ity eva: āpnuvanti, rādhnuvanti.

bhuvo vug luṅliṭoḥ (5.3.92)
bhavater luṅi liṭi cājādau parato vug āgamo bhavati. abhūvan. babhūva, babhūvatuḥ, babhūvuḥ.

ūd goho 'caḥ (5.3.93)
goher ajādau parato 'ca ūdādeśo bhavati. nigūhayati, nigūhakaḥ. okāranirdeśaḥ kim? nijuguhatuḥ, nijuguhuḥ. aca iti kim? antyasya mā bhūt. acīty eva: nigoḍhā.

duṣo ṇau (5.3.94)
duṣo ṇau parato 'ca ūdādeśo bhavati. dūṣayati. ṇāv iti kim? doṣaḥ.

vā citte (5.3.95)
cittaviṣayasya duṣo ṇāv aca ūdādeśo vā bhavati. dūṣayati cittam, doṣayati cittam. cittagrahaṇenaiva caitasikasyāpi grahaṇāt prajñāṃ doṣayati, prajñāṃ dūṣayati.

gamajanakhanaghasāṃ le lopo 'piti (5.3.96)
gamādīnāṃ lādeśe 'jādāv apiti parato 'co lopo bhavati. jagmatuḥ, jagmuḥ, jagmivān. jajñatuḥ, jajñuḥ, jajñe, jajñāte, jajñire. cakhnatuḥ, cakhnuḥ. jakṣatuḥ, jakṣuḥ, jakṣivān. la iti kim? agamat. apitīti kim? jagāma.

kiti ca hanaḥ (5.3.97)
kiti lādeśe 'piti cājādau parato hanter aco lopo bhavati. jāyāghnaḥ, nighnaḥ, vighnaḥ; jaghnatuḥ, jaghnuḥ, jaghnivān. acīty eva: hataḥ, hathaḥ.

hujhalo 'niṭo her dhiḥ (5.3.98)
juhoter jhalantāyāś ca prakṛteḥ parasyāniṭo her dhibhāvo bhavati. juhudhi, bhinddhi, chinddhi. hujhala iti kim? krīṇīhi. aniṭa iti kim? rudihi, svapihi. her iti kim? juhotu. juhutāt, bhinttād ity antaraṅgatvāt tātaṅ. tasya punar na dhibhāvo her iti rūpāśrayaṇāt.

ato luk (5.3.99)
ataḥ parasya her lug bhavati. paca, paṭha. ata iti kim? ehi. taparaḥ kim? yāhi.

uto 'saṃyogād adhātoḥ (5.3.100)
asaṃyogāt paro ya ukāras tasmād adhātoḥ parasya her lug bhavati. kuru, cinu. uta iti kim? lunīhi, punīhi. asaṃyogād iti kim? āpnuhi, śaknuhi. adhātor iti kim? yuhi, ruhi.

vāsya vmoḥ (5.3.101)
vakāramakārayoḥ parato 'syety uto 'saṃyogād adhātoḥ parasya lug vā bhavati. tanvaḥ, tanuvaḥ; tanmaḥ, tanumaḥ. sunvaḥ, sunuvaḥ; sunmaḥ, sunumaḥ. asaṃyogād ity eva: śaknuvaḥ, śaknumaḥ. adhātor ity eva: yuvaḥ, yumaḥ.

kṛño ye ca (5.3.102)
karoteḥ parasyoto ye vmoś ca parato lug bhavati. kuryāt, kuryātām. kurvaḥ, kurmaḥ.

ata ut tatrāpiti (5.3.103)
karoter uti parato 'ta ud bhavati, pitpare tu na bhavati. kurugaḥ, kurvanti, kurvan. ud iti taparatvam adeṅnivṛttyartham. tatreti kim? kartā. apitīti kim? karoti, karoṣi. ye cety eva: kuryāt. kurvaḥ, kurma ity ukāralopasyāsiddhatvād uttvaṃ bhavati.

śnasor lopaḥ (5.3.104)
śnamo 'steś cāpiti parato 'to lopo bhavati. runddhaḥ, rundhanti. staḥ, santi. apitīty eva: ruṇaddhi, asti.

śnādviruktayor ātaḥ (5.3.105)
śno dviruktāyāś ca prakṛter ākārasyāpiti parato lopo bhavati. lunate, lunatām; punate, punatām. mimate, mimatām; saṃjihate, saṃjihatām. śnādviruktayor iti kim? yānti, vānti. āta iti kim? bibhrati. apitīty eva: alunām, ajahām.

ī hali tiṅy adādhaḥ (5.3.106)
śno dviruktāyāś ca prakṛter dādhāvarjitāyā ākārasya halādāv apiti parata īd bhavati. lunītaḥ, punītaḥ. mimīte, saṃjihīte. halīti kim? lunanti, punanti; mimate. tiṅīti kim? saṃjihāsate. adādha iti kim? dattaḥ, dhattaḥ. apitīty eva: lunāti, jahāti.

id daridraḥ (5.3.107)
daridrāter halādau tiṅy apiti parata ikāro bhavati. daridritaḥ, daridrithaḥ. halīty eva: daridrati. tiṅīty eva: didaridrāsati. apitīty eva: daridrāti.

bhiyo vā (5.3.108)
bibheter hali tiṅy apiti parata ikāro vā bhavati. bibhitaḥ, bibhītaḥ. bibhithaḥ, bibhīthaḥ. halīty eva: bibhyati. tiṅīty eva: bibhīṣati, bhītaḥ. apitīty ava: bibheti.

hākaḥ (5.3.109)
jahāter hali tiṅy apiti parata ikāro vā bhavati. jahitaḥ, jahītaḥ. jahithaḥ, jahīthaḥ. halīty eva: jahati. tiṅīty eva: jihāsati. apitīty eva: jahāti.

hau vā (5.3.110)
jahāter hau parata ittvam ītvaṃ ca vā bhavati. jahihi, jahīhi, jahāhi.

yi lopaḥ (5.3.111)
yakārādau tiṅi parato jahāter lopo bhavati. jahyāt, jahyātām. tiṅīty eva: hīyate. kathaṃ heyāt? liṅy ed (5.3.78) ity anavakāśatvāt.

daridraḥ kiti (5.3.112)
daridrāter yakārādau kiti parato lopo bhavati. daridryate, daridryāt. kitīti kim? daridrāyāt.

acy ayuvau (5.3.113)
ajādau yuvuvarjite parato daridrāter lopo bhavati. daridrati, adaridran; daridritā, daridritum; didaridriṣati; daridraḥ. āto ṇe 'pi yug na bhavati, lopavidher balavattvāt. acīti kim? didaridrāsati. ayuvāv iti kim? daridrāṇam, daridrāyakaḥ. apitīty eva: adaridrām.

luṅi vā (5.3.114)
luṅi parato daridrāter lopo vā bhavati. adaridrīt, adaridrāsīt.

asdādhāṃ hāv ed adviś ca (5.3.115)
aster dādhaś ca hau parata ed bhavati, dviḥprayogaś ca na bhavati. edhi, dehi, dhehi.

liṭy anādeśāder ekahalmadhye 'taḥ (5.3.116)
liṭi parabhūte ādeśa ādir yasyāḥ prakṛter nāsti tasyā akārasyāsahāyayor halor madhye vartamānasya ettvaṃ bhavati, dviḥprayogaś ca na bhavati. reṇatuḥ, reṇuḥ. yematuḥ, yemuḥ. liṭīti kim? yaṃyamyate. anādeśāder iti kim? babhaṇatuḥ, babhaṇuḥ. liṭādeśaviśeṣaṇaṃ kim? nematuḥ, nemuḥ. sehe, sehāte. anaimittike natvasatve iti nāyaṃ liṭy ādeśādiḥ. ekahalmadhya iti kim? tatakṣatuḥ, tatakṣuḥ. ata iti kim? didivatuḥ, didivuḥ. taparaḥ kim? rarāse, rarāsāte. iha prakṛter dviruktau purvasyādeśaḥ prakṛtyādeśa ity ucyate, abhedāt; śasidadipratiṣedhāc ca bhinnarūpādeśo gṛhyate. apitīty eva: ahaṃ papaca, aha.papaṭha.

thalīṭi (5.3.117)
iḍādau thali parato 'nādeśāder ekahalmadhye 'ta ettvaṃ bhavati, adviś ca. pecitha, śekitha. iṭīti kim? papaktha. anādeśāder ity eva: babhaịtha. ekahalmadhya ity eva: tatakṣitha. ata ity eva: didevitha.

tṝphalabhajatrapaḥ (5.3.118)
taratyādīnāṃ liṭy apiti thali ceḍādau parato 'ta ettvaṃ bhavati, adviś ca. teratuḥ, teruḥ; teritha. phelatuḥ, pheluḥ; phelitha. bhejatuḥ, bhejuḥ; bhejitha. trepe, trepāte, trepire. apitīty eva: ahaṃ tatara.

rādho hiṃsāyām (5.3.119)
rādho hiṃsārthasya ya ākāras tasya liṭy apiti thali ceṭi parata ettvaṃ bhavati, adviś ca. aparedhatuḥ, aparedhuḥ; aparedhitha. hiṃsāyām iti kim? ārarādhatuḥ, ārarādhuḥ. apitīty eva: apararādha.

vā jṝbhramatrasām (5.3.120)
jṝprabhṛtīnāṃ liṭy apiti thali ceṭi parato 'ta ed vā bhavati, adviś ca. jeratuḥ, jeruḥ, jeritha; jajaratuḥ, jajaruḥ, jajaritha. bhrematuḥ, bhremuḥ, bhremitha; babhramatuḥ, babhramuḥ, babhramitha. tresatuḥ, tresuḥ, tresitha; tatrasatuḥ, tatrasuḥ, tatrasitha. apitīty eva: ahaṃ jajara.

phaṇādīnāṃ saptānām (5.3.121)
phaṇādīnāṃ saptānāṃ liṭy apiti thali ceḍādau parato 'varṇasya ettvaṃ bhavati vā, adviś ca. pheṇatuḥ, pheṇuḥ, pheṇitha; paphaṇatuḥ, paphaṇuḥ, paphaṇitha. apitīty eva: ahaṃ paphaṇa. saptānām iti kim? dadhvanatuḥ, dadhvanuḥ.

dambhaśranthagranthām (5.3.122)
dambhādīnāṃ liṭy apiti parato 'ta ettvaṃ bhavati, adviś ca. debhatuḥ, debhuḥ. śrethatuḥ, śrethuḥ. grethatuḥ, grethuḥ. apitīty eva: dadambha. dambher nalopasyāsiddhatvāc cārambhaḥ. thalīṭi (5.3.117) iti nivṛttam, tatra nalopābhāvāt.

manipacimacāṃ nāmni (5.3.123)
manyādīnāṃ saṃjñāyām ata ettvaṃ bhavati. Menā, Menakā. pecā, pecakā. mecā, mecakā.

naśo 'ṅi (5.3.124)
naśer aṅi parato 'ta ettvaṃ bhavati. aneśam.

na śasadadavādyadeṅām (5.3.125)
śaser dader vādīnām adeṅvidhānavihitasya cāta ettvaṃ na bhavati. viśaśasatuḥ, viśaśasuḥ, viśaśasitha. dadade, dadadāte, dadadire. vavamatuḥ, vavamuḥ, vavamitha. viśaśaratuḥ, viśaśaruḥ, viśaśaritha. cicayitha, lulavitha. arvantam, arvantāv iti śatrā siddham, arvāṇam, arvāṇāv iti vanipā siddham. Maghavantau, Maghavanta iti matupā siddham, Maghavan niti prakṛtyantaram asti.

yaci aśisuṭi (5.3.126)
yakārādāv ajādau ca śisuḍvarjita ity etad adhikṛtaṃ veditavyam.

pādaḥ pat (5.3.127)
pādantāyāḥ prakṛter yacy aśisuṭi parataḥ pācchabdasya padādeśo bhavati. Vaiyāghrapadyaḥ. dvipadaḥ paśya, dvipadā kṛtam. dvipadikāṃ dadāti. yacīty eva: dvipādbhyām. aśisuṭīty eva: dvipāndi kulāni; dvipādau, dvipādaḥ. svādigrahaṇād akiśoradhenunyāyena: dvipādyati.

vasor va ut (5.3.128)
vaso vakārasya yacy aśisuṭi parata udādeśo bhavati. viduṣaḥ paśya, viduṣā kṛtam. pecuṣaḥ paśya, pecuṣā kṛtam. yacīty eva: vidvadbhyām. aśisuṭīty eva: vidvāṃsau, vidvāṃsaḥ.

śvayuvanmaghonām anaṇādau (5.3.129)
śvādīnām anaṇādau yacy aśisuṭi parato vakārasyodādeśo bhavati. śunaḥ, śunā, śunī. yūnaḥ, yūnā, yūnī. Maghonaḥ, Maghonā, Maghonī. anaṇādāv iti kim? śauvaṃ māṃsam, yauvanaṃ vartate, Māghavanaḥ sthālīpākaḥ. nakāranirdeśaḥ kim? yuvatyā, Maghavatyeti śabdāntaratvāt.

allopo 'naḥ (5.3.130)
anantāyāḥ prakṛter yacy aśisuṭi parato 'to lopo bhavati. rājñaḥ, rājñā. takṣṇaḥ, takṣṇā.

ṣapūrvahandhṛtarājñām aṇi (5.3.131)
ṣapūrvasya hanter Dhṛtarājñaś cāno 'ṇi parato 'llopo bhavati. aukṣṇaḥ, tākṣṇaḥ, bhrauṇaghnaḥ, Dhārtarājñaḥ. eṣām iti kim? sāmanaḥ, vaimanaḥ. aṇīti kim? tākṣaṇyaḥ. kārutvāṇ ṇyaḥ.

ṅiśyor vā (5.3.132)
ṅi śī ity etayoḥ parato 'nantāyāḥ prakṛter ato lopo bhavati. sāmni, sāmani. sāmnī, sāmanī.

na saṃyogād vamaḥ (5.3.133)
na saṃyogād vakārān makārāc ca parasyānantāyā ato lopo bhavati. carmaṇā, carmaṇe. parvaṇā, parvaṇe. saṃyogād iti kim? pratidīvnā, sāmnā. vama iti kim? takṣṇā.

acaḥ (5.3.134)
añcater yacy aśisuṭi parato 'to lopo bhavati. dadhīcaḥ, dadhīcā. madhūcaḥ, madhūcā. prāptyabhāvāt pratiṣedho nānuvartate.

uda īt (5.3.135)
udaḥ parasyāñcater yacy aśisuṭi parato 'ta īdādeśo bhavati. udīcaḥ, udīcā.

ātaḥ (5.3.136)
ākārāntāyāḥ prakṛter yacy aśisuṭi parato lopo bhavati. kīlālapaḥ, kīlālapā. śubhaṃyaḥ, śubhaṃyā. yacīty eva: kīlālapābhyām. aśisuṭīty eva: kīlālapāṃ paśya. kathaṃ khaṭvāḥ paśya, khaṭvayā kṛtam? ṭi cāpaḥ (6.2.43), kulaṭāyā vā (2.4.57) ityādijñāpakāt.

viṃśater ḍiti teḥ (5.3.137)
viṃśater ḍiti parato tiśabdasya lopo bhavati. viṃśatyā krītaḥ, viṃśakaḥ. viṃśaṃ śatam.

antyājādeḥ (5.3.138)
antyo 'j ādir yasya tasya prakṛtyavayavasya ḍiti parato lopo bhavati. trimśakaḥ. kumudvān, naḍvān. upasarajaḥ. ḍitkaraṇasāmarthyād asvādāv ayacy api bhavati.

no 'ṇādau (5.3.139)
aṇādau yaci parato nakārāntāyāḥ prakṛter antyājādilopo bhavati. Āgniśarmiḥ, Auḍulomiḥ. na iti kim? Sātvataḥ. aṇādāv iti kim? śarmaṇā, śarmaṇe.

kalāpyādīnām (5.3.140)
Kalāpin nity evamādīnām aṇādau yaci parato 'ntyājādilopo bhavati. Kalāpinā proktaṃ vedaṃ vidanty adhīyate vā, Kālāpāḥ. Kauthumāḥ. Taitalī Jājalī cācāryau, tatkṛto granthas tacchabdenocyate. tam adhīyate Taitalāḥ, Jājalāḥ. evaṃ Lāṅgalāḥ. Kalāpin - Kuthumin - Taitalin - Jājalin - Lāṅgalin - Brahmacārin - Pīṭhamardin - Sūkaramardin - Suparvan - aśmano vikāre: āśmaḥ; āśmano  'nyaḥ - carmaṇaḥ kośe: cārmaḥ; kośa iti kim? cārmaṇaḥ - śuno 'vayavasaṃkocayoḥ: śauvaṃ māṃsam, śauvaḥ saṃkocaḥ; śauvano 'nyaḥ - asaṃkhyasyānārācchaśvato 'siti: sāyaṃprātikaḥ, paunaḥpunikaḥ. anārācchaśvata iti kim? ārātīyaḥ, śāśvatikaḥ. asitīti kim? śaṃyuḥ, kaṃyuḥ. 

ahnaḥ khe (5.3.141)
ahnaḥ khe parato 'ntyājādilopo bhavati. dve ahnī bhūto, dvyahīnaḥ. tryahīnaḥ. kha iti kim? āhnikaḥ.

asarvāsaṃkhyaikadeśāṭ ṭe (5.3.142)
ṭe parato 'hno 'ntyājādilopo bhavati, na cet sarvaśabdād asaṃkhyād ekadeśavācinaś ca paro bhavati. paramāhaḥ, uttamāhaḥ, puṇyāhaḥ, saṃkhyātāhaḥ. sarvādiparyudāsaḥ kim? sarvāhnaḥ; pratyahnaḥ, nirahnaḥ; pūrvāhṇaḥ, aparāhṇaḥ.

samāhāre (5.3.143)
ahnaḥ samāhāre ṭe parato 'ntyājādilopo bhavati. dve ahanī samāhṛte, dvyahaḥ. trahaḥ.

ekāt (5.3.144)
ekāt parasyāhnaṣ ṭe parato 'ntyājādilopo bhavati. ekāhaḥ.

antikasya tame tādeḥ (5.3.145)
antikaśabdasya tame paratas tāder avayavasya lopo bhavati. antamaḥ.

kāder bahulam (5.3.146)
antikasya tame 'nyatra ca parataḥ kakārāder avayavasya lopo bahulaṃ bhavati. antikatamaḥ, antitamaḥ; antitaḥ, antikataḥ. antike sīdatīty antikasat, antiṣat.

or ot (5.3.147)
uvarṇāntāyāḥ prakṛter yacy aṇādau parato bahulam ottvaṃ bhavati. Bābhravyaḥ, Māṇḍavyaḥ; Aupagavaḥ, Kāpaṭavaḥ. bahulam ity eva: Svāyaṃbhuvaḥ.

ḍhe (5.3.148)
ḍhe parata uvarṇāntāyāḥ prakṛter bahulaṃ lopo bhavati. Kāmaṇḍaleyaḥ, Śaitibāheyaḥ, Mādrabāheyaḥ. bahulam ity eva; Kādraveyaḥ.

yasya (5.3.149)
ivarṇāntāyā avarṇāntāyāś ca prakṛter yacy aṇādau parato bahulaṃ lopo bhavati. Sāṃkṛtyaḥ, Gārgyaḥ, Aitikāyanaḥ, Kāleyaḥ, Dauleyaḥ, Dākṣiḥ, Plākṣiḥ. bahulam ity eva: ūrṇāyuḥ.

ṅyām (5.3.150)
ṅyāṃ parato yasya lopo bhavati. Dākṣī, Plākṣī, kumārī, kiśorī, gaurī.

matsyasya yaḥ (5.3.151)
matsyasya ṅyāṃ parato yakārasya lopo bhavati. matsī.

halo yañādeḥ (5.3.152)
halaḥ parasya yañādiyakārasya ṅyāṃ parato lopo bhavati. Gārgī, saumī. hala iti kim? kārikeyī. yañāder iti kim? vaidyasya bhāryā, vaidyī.

sauryāgastyayoś che ca (5.3.153)
sauryasyāgastyasya ca che ṅyāṃ ca parato yakārasya lopo bhavati. saurīyaḥ, saurī. Āgastīyaḥ, Āgastī. chaṅībhyāṃ yakāraviśeṣaṇād iha na bhavati: Āgastyacarī.

tiṣyapuṣyayor nakṣatre 'ṇi (5.3.154)
tiṣyapuṣyayor nakṣatre vartamānayor aṇi parato yasya lopo bhavati. taiṣī rātriḥ, taiṣam ahaḥ. pauṣī rātriḥ, pauṣam ahaḥ. nakṣatra iti kim? Puṣyasya māṇavakasyedam, Pauṣyam.

āpatyasyānāty aṇādau (5.3.155)
halaḥ parasyāpatye vihitasya yakārasya yacy aṇādāv anāti parato lopo bhavati. Gārgyāṇāṃ samūho, Gārgakam. Vātsakam. āpatyasyeti kim? Sāṃkāśyakaḥ, Kāmpilyakaḥ. anātīti kim? Gārgyāyaṇaḥ. aṇādāv iti kim? Gārgye. hala ity eva: kārikeyiḥ.

kyacvyoḥ (5.3.156)
kyacvyoḥ parato hala uttarasyāpatyasya yakārasya lopo bhavati. gārgīyati, gārgīyate; Gārgībhūtaḥ. āpatyasyety eva: sāṃkāśyīyati, Sāṃkāśyībhūtaḥ. hala ity eva: kārikeyīyati.

bilvakīyādīnām īyaḥ (5.3.157)
Bilvakīyādīnāṃ yacy aṇādau parata īyaśabdasya lopo bhavati. bilvā asyāṃ santi, Bilvakīyā, tasyāṃ bhavāḥ, Bailvakāḥ. evaṃ Vaiṇukāḥ. Bilvakīya - Veṇukīya - Vetasakīya - Vetrakīya - Ikṣukīya - Kāṣṭhakīya - Kapotakīya - Kruñcakīya.

iṣṭhemeyaḥsv antyājādeḥ (5.3.158)
iṣṭhādiṣu parataḥ prakṛter antyājādilopo bhavati. paṭiṣṭhaḥ, paṭīyān, paṭimā. laghiṣṭhaḥ, laghīyān, laghimā. iṣṭhavadbhāvāṇ ṇāv api bhavati: paṭayati, laghayati.

sthūladūrayuvakṣiprakṣudrāṇāṃ yaṇāder yvor eṅ ca (5.3.159)
sthūlādīnām iṣṭhādiṣu yathāsaṃbhavaṃ yaṇāder avayavasya lopo bhavati, ivarṇovarṇayoś ca eṅau bhavataḥ. sthaviṣṭhaḥ, sthavīyān, sthavimā. daviṣṭhaḥ, davīyān, davimā. yaviṣṭhaḥ, yavīyān, yavimā. kṣepiṣṭhaḥ, kṣepīyān, kṣepimā. kṣodiṣṭhaḥ, kṣodīyān, kṣodimā. nāv iṣṭhavadbhāvāt: sthavayati, davayati, yavayati, kṣepayati, kṣodayati.

bahor er bhū ca (5.3.160)
bahoḥ pareṣām iṣṭhādīnām ivarṇasya lopo bhavati, bhū ca bahor ādeśaḥ. bhūyān, bhūmā.

iṣṭhe yik ca (5.3.161)
iṣṭhe parato bahor bhūr ādeśo bhavati, yik cāgamaḥ. bhūyiṣṭhaḥ. ṇāv iṣṭhavadbhāvāt: bhūyayati.

jyāyān (5.3.162)
jyāśabdāt parasyeyasa āttvaṃ nipātyate.

priyasthirasphirorugurubahulatṛpradīrghahrasvavṛddhavṛndārakāṇāṃ prasthasphavaragarabaṃhatrapadrāghahrasvarṣavṛndāḥ (5.3.163)
priyādīnām iṣṭhādiṣu yathāsaṃbhavaṃ prādaya ādeśā bhavanti. preṣṭhaḥ, preyān, premā. stheṣṭhaḥ, stheyān, sthemā. spheṣṭhaḥ, spheyān, sphemā. variṣṭhaḥ, varīyān, varimā. gariṣṭhaḥ, garīyān, garimā. baṃhiṣṭhaḥ, baṃhīyān, baṃhimā. trapiṣṭhaḥ, trapīyān, trapimā. drāghiṣṭhaḥ, drāghīyān, drāghimā. hrasiṣṭhaḥ, hrasīyān, hrasimā. varṣiṣṭhaḥ, varṣīyān, varṣimā. vṛndiṣṭhaḥ, vṛndīyān, vṛndimā. ṇāv iṣṭhavadbhāvāt: prāpayati, sthāpayati, sphāpayati, varayati, garayati, baṃhayati, trapayati, drāghayati, hrasayati, varṣayati, vṛndayati.

ra ṛtaḥ pṛthumṛdukṛśabhṛśadṛḍhaparivṛḍhānām (5.3.164)
pṛthvādīnām ṛkārasyeṣṭhādiṣu pareṣu repho bhavati. prathiṣṭhaḥ, prathīyān, prathimā. mradiṣṭhaḥ, mradīyān, mradimā. kraśiṣṭhaḥ, kraśīyān, kraśimā. bhraśiṣṭhaḥ, bhraśīyān, bhraśimā. draḍhiṣṭhaḥ, draḍhīyān, draḍhimā. parivraḍhiṣṭhaḥ, parivraḍhīyān, parivraḍhimā. ṇāv iṣṭhavadbhāvāt: prathayati, mradayati, kraśayati, bhraśayati, draḍhayati, parivraḍhayati. pṛthvādīnām iti kim? ṛjiṣṭhaḥ, ṛjīyān; kṛcchrayati, kṛtayati.

naikācaḥ (5.3.165)
iṣṭhādiṣu parato yad uktaṃ tad ekāco na bhavati. srajiṣṭhaḥ, srajīyān, srajayati. sruciṣṭhaḥ, srucīyān, srucayati. ekāca iti kim? vasumattamaḥ, vasiṣṭhaḥ.

ake rājanyamanuṣyayūnām (5.3.166)
ake parato rājanyādīnāṃ yad uktaṃ tan na bhavati. rājanyakam, mānuṣyakam. manojñāditvād (4.1.149) vuñ: yauvanikā.

ātmādhvanoḥ khe (5.3.167)
ātmano 'dhvanaś ca khe parato yad uktaṃ tan na bhavati. ātmanīnaḥ, adhvanīnaḥ. kha iti kim? pratyātmam, prādhvam.

abhāvakarmaṇor ano ye (5.3.168)
anantasya ye parato yad uktaṃ tan na bhavati, sa ced bhāvakarmaṇor avihito bhavati. sāmasu sādhuḥ, sāmanyaḥ. brahmaṇyaḥ. abhāvakarmaṇor iti kim? rājño bhāvaḥ karma vā, rājyam. ya iti kim? mahārājaḥ.

aṇi (5.3.169)
aṇi parato 'nantasya yad uktaṃ tan na bhavati. sāmanaḥ, vaimanaḥ.

karmaṇo 'śīle (5.3.170)
karmaṇo 'ṇi parato yad uktaṃ tan na bhavati, śīlaṃ cen na gamyate. kārmaṇaḥ. aśīla iti kim? kārmaḥ. aṇīty eva: kārmukam.

mād varmaṇo 'patye (5.3.171)
mād eva parasya varmaṇa evāpatye 'nantasyāṇi parato yad uktaṃ tan na bhavati. Cākravarmaṇaḥ. mād iti kim? Sautvanaḥ. varmaṇa iti kim? Sauṣāmaḥ.

hitanāmno vā (5.3.172)
Hitanāmno 'patye 'ṇi yad uktaṃ tan neti vā bhavati. Haitanāmanaḥ, Haitanāmaḥ.

brahmaṇo jātau (5.3.173)
brahmaṇo 'patye 'ṇi jātāv abhidheyāyāṃ yad uktaṃ tan na bhavati. brāhmaṇaḥ. jātāv iti kim? brāhmo Manuḥ. apatya iti eva: brāhmī oṣadhiḥ.

ukṣṇaḥ (5.3.174)
ukṣanśabdasyāpatye 'ṇi yad uktaṃ tan na bhavati. Aukṣṇaḥ. punarvidhānād alopaḥ. apatya ity eva: aukṣaṃ padam.

saṃyogād ino 'samūhe (5.3.175)
saṃyogāt paro ya in tadantasyāsamūhe 'ṇi yad uktaṃ tan na bhavati. Śāṅkhinaḥ, Vājriṇaḥ. asamūha iti kim? daṇḍināṃ samūho, dāṇḍam.

gāthividathikeśigaṇipaṇinām (5.3.176)
gāthyādīnām asamūhe 'ṇi yad uktaṃ tan na bhavati. Gāthinaḥ, Vaidathinaḥ, Kaiśinaḥ, Gāṇinaḥ, Pāṇinaḥ. asamūha ity eva: gaṇināṃ samūho, gāṇam.

anapatye ca (5.3.177)
inantasya śeṣasyānapatye 'samūhe cārthe yad uktaṃ tan na bhavati. sāṃkūṭinam, sāṃrāviṇam. sragviṇa idam, srāgviṇam. apatye tu bhavaty eva: Medhāvino 'patyam, Maidhāvaḥ. asamūha ity eva: rathināṃ samūho, rātham.

dāṇḍināyanahāstināyanajaihmāśineyavāsināyanibhrauṇahatyadhaivatyasāravaikṣvākahiraṇmayāni (5.3.178)
Dāṇḍināyanādīni śabdarūpāṇi yathāyogaṃ nipātyante. Daṇḍihastibhyām apatye Naḍāditvāt phaki lopābhāvaḥ: Dāṇḍināyanaḥ, Hāstināyanaḥ. Jihmāśinaḥ Śubhrāditvāḍ ḍhaki Jaihmāśineyaḥ. Vāsino 'gotrād ādaijādyaca (2.4.90) iti phiñ: Vāsināyaniḥ. bhrūṇaghno dhīvnaś ca bhāve ṣyañi tatvam: bhrauṇahatyam, dhaivatyam. Sarayvāṃ bhave 'ṇi yalopaḥ: Sāravaḥ. Ikṣvākor aṇi janapadād añi vā ukāralopaḥ: Ikṣvākor idam, apatyaṃ vā, Aikṣvākaḥ. hiraṇyasya vikāre mayaṭi yalopaḥ: hiraṇmayam.

pañcamasya tṛtīyaḥ pādaḥ samāptaḥ.


yuvor anākāv asaḥ (5.4.1)
yor asakārakasya voś cānākāv ādeśau bhavataḥ. nandanaḥ, gamanam; kārakaḥ, Kācchakaḥ. asa iti kim? kaṃyuḥ, śaṃyuḥ. yuvor iti samāhārasyaikatvād ekavacanam. vikalpānuvṛtter anapuṃsakatvam. yudhabudhādīnāṃ na bhavaty anarthakatvāt, yauter yavayavaka (4.2.3) ityāder jñāpakāt, bhujyur ity auṇādikatvāt (Uṇ. 1.34).

āyaneyinīyīyaḥ phaḍhakhachaghāṃ ṣphādyādīnām (5.4.2)
ṣphādīnām ādibhūtā ye phakārādayas teṣām āyanādaya ādeśā bhavanti. ṣphaḥ: Gārgyāyaṇī. ḍhak: Sauparṇeyī. khaḥ: kulīnaḥ. chaḥ: svasrīyaḥ. ghaḥ: kṣatriyaḥ. ṣphādigrahaṇaṃ kim? phakkati, ḍhaukate. ādigrahaṇaṃ kim? jānudaghnam.

ṭhasyekaḥ (5.4.3)
ṣphādīnāṃ ṭhakārasya ikādeśo bhavati. ākṣikaḥ. ṣphādīnām ity eva: kaṇṭhaḥ. ādīnām ity eva: karmaṭhaḥ.

isusugdorbhyaḥ kaḥ (5.4.4)
is us uk ity evamantāyāḥ prakṛter doḥśabdāc ca parasya ṭhakārasya kādeśo bhavati. sārpiṣkaḥ, dhānuṣkaḥ, Śābarajambukaḥ, mātṛkaḥ, paitṛkaḥ. dorbhyāṃ carati, dauṣkaḥ. āśiṣikaḥ, auṣika ity anarthakatvāl lākṣaṇikatvāc ca na bhavati. āyanādayaś caita upadeśāvasthāyām eva bhavanti nirnimittatvāt, yuc ṭhaj iti cakārasyāntodāttārthatvāc ca.

to 'śaśvataḥ (5.4.5)
takārāntāyāḥ prakṛter aśaśvato vihitasya ṭhasya kādeśo bhavati. audaśvitkaḥ, bhāvatkaḥ. aśaśvata iti kim? śāśvatikaḥ. vihitaviśeṣaṇaṃ kim? māthitikaḥ.

anañsamāse ktvo lyap (5.4.6)
naño 'nyasya ktvāntena samāse ktvo lyab bhavati. prakṛtya, prastutya, prahṛtya. anañ iti kim? akṛtvā. samāsa iti kim? pṛthak kṛtvā, hiruk kṛtvā. anañ iti nañsadṛśasyāsaṃkhyasya grahaṇād iha na bhavati: paramakṛtvā; pītvābhuktakasnātvākālakādiṣv asamāsatvāc ca. upadeśāvasthāyām eva lyab bhavati, ti kiti (5.4.85) iti siddhe jagdhavidhau lyabgrahaṇāt (5.4.86).

ṝta id dhātoḥ (5.4.7)
ṝkārāntasya dhātor idādeśo bhavati. kirati, girati; cikīrṣati, jihīrṣati. dhātor iti kim? mātṝṇām. idaṃ ca jñāpakaṃ lākṣaṇikasyāpi grahaṇāya.

upāntasya (5.4.8)
antasamīpasya ṝkārasyedādeśo bhavati. kīrtayati, kīrtakaḥ. upāntasyeti kim? ṝkārīyati.

ud oṣṭhyāt (5.4.9)
oṣṭhyāt parasya ṝkārasyodādeśo bhavati. prapūrtāḥ piṇḍāḥ. pūḥ, purau, puraḥ. taparaḥ kim? dīrghasya sthāne dīrgho mā bhūt, amū amī iti yathā.

idito num (5.4.10)
idito dhātor num āgamo  bhavati. kuṇḍā, huṇḍā, kuṇḍitā. upadeśāvasthāyām eva num bhavati, nirnimittatvāt, dhātvadhikārāc ca. dhātor ity eva: acaīṣīt.

śe mucādīnām (5.4.11)
śe parato mucādīnāṃ num bhavati. muñcati, lumpati. kathaṃ tṛpati tṛmpati, dṛpati dṛmpatīti? dhātuṣv eva hi dvidhāpāṭhāt.

naśo jhali (5.4.12)
naśer jhalādau parato num bhavati. naṃṣṭā. jhalīti kim? naśanam.

masjo 'ntyāt pūrvaḥ (5.4.13)
masjer antyāt pūrvo jhalādau num bhavati. maṅktā. antyāt pūrva iti kim? saṃyogādilopo yathā syāt. jhalīty eva: majjanam.

jabho 'ci (5.4.14)
jabher ajādau parato num bhavati. jambhayati, jambhakaḥ.

radhaḥ (5.4.15)
rāder ajādau num bhavati. randhayati, randhakaḥ.

iṭi liṭi (5.4.16)
iḍādau liṭy eva parato radher num bhavati. rarandhiva, rarandhima. liṭīti kim? radhitā.

rabho 'śapliṭoḥ (5.4.17)
rabher aśapy aliṭi cājādau parato num bhavati. ārambhaḥ, ārambhakaḥ. aśapliṭor iti kim? ārabhate, ārebhe.

labhaḥ (5.4.18)
labher ajādāv aśapliṭor num bhavati. ālambhaḥ, ālambhakaḥ. aśapliṭor ity eva: ālabhate, ālebhe.

āṅo yi (5.4.19)
āṅaḥ parasya labher yakārādau parato num bhavati. ālambhyā gauḥ.

upāt stutau (5.4.20)
upāt parasya labher yakārādau parataḥ stutau gamyamānāyāṃ num bhavati. upalambhyā bhavatā vidyā. stutāv iti kim? upalabhyam asmād vṛṣalāt kiṃcit.

prādibhyaḥ khalghañoḥ (5.4.21)
prādibhya eva parasya labheḥ khali ghañi ca parato num bhavati. īṣatpralambhaḥ kaṭo bhavatā. upalambhaḥ. prādibhya iti kim? īṣallabhaḥ, lābhaḥ.

na suduraḥ kevalāt (5.4.22)
sudurbhyāṃ kevalābhyāḥ parasya labher num na bhavati. sulabhaḥ, durlabhaḥ. kevalād iti kim? atisulambhaḥ, atidurlabhaḥ.

ciṇṇamor aprāder vā (5.4.23)
prādirahitasya labheś ciṇi ṇamuli ca parato num vā bhavati. alambhi, alābhi. lambhaṃ lambham, lābhaṃ lābhaṃ. aprāder iti kim? prālambhi, pralambhaṃ pralambham.

puṃsuṭy ugitaḥ (5.4.24)
ugitaḥ prakṛteḥ puṃsuṭi parato num bhavati. śreyān, śreyāṃsau, śreyāṃsaḥ, śreyāṃsam, śreyāṃsau. puṃsīti kim? śreyasī kule. suṭīti kim? śreyasaḥ paśya.

añcaḥ (5.4.25)
añcater evogito dhātoḥ suṭi parato num bhavati. prāṅ, prāñcau, prāñcaḥ, prāñcam, prāñcau. añca iti kim? ukhāsrat, parṇadhvat. kathaṃ gomatyateḥ kvip, gomān iti? bhūvādidhātor niyamān num bhaviṣyati.

yujer asamāse (5.4.26)
yujer asamāse suṭi parato num bhavati. yuṅ, yuñjau, yuñjaḥ, yuñjam, yuñjau. asamāsa iti kim? aśvayuk.

śāv ayamaḥ (5.4.27)
yamantād anyasya śau parato num bhavati. śreyāṃsi, mahānti, udaśvinti, kuṇḍāni, vanāni. śāv iti kim? śreyasī kule. ayama iti kim? catvāri, ahāni.

bahūrji bahūrñji (5.4.28)
bahūrjaḥ śau parato 'ntyāt pūrvo numāgamo vā bhavati. bahūrji, bahūrñji.

iko 'ci supi (5.4.29)
igantasyājādau supi parato num bhavati. dadhinī, dadhīni. madhunī, madhūni. napuṃsaka evāyaṃ vidhir bhavati, tatprastāvāt, bhāṣitapuṃskasya ca vāvacanāt. tasmād dīrghībhūtāc chaso naḥ puṃsi (5.1.110) iti liṅgāt, puṃsīti ca natve viśeṣaṇāt striyām api dīrghatvena bhavitavyam, ataḥ pāriśeṣyān napuṃsaka evāyaṃ vidhir bhavati. ika iti kim? kuṇḍe. acīti kim? he trapo. asmād eva vacanād aluki (5.3.3) iti pratiṣedho nāstīty eṅ bhavati. supīti kim? taumburavaṃ cūrṇam.

uktapuṃskasya ṭādau vā (5.4.30)
bhāṣitapuṃskasyegantasya napuṃsakaliṅgasya tṛtīyādāv ajādau parato num vā bhavati. kartṛṇā kulena, kartrā. śucine kulāya, śucaye. uktapuṃskasyeti kim? vāriṇā, vāriṇe. ṭādāv iti kim? grāmaṇinī kule.

asthidadhisakthyakṣṇām anaṅ (5.4.31)
asthyādīnāṃ ṭādāv ajādau supi parato 'naṅādeśo bhavati. asthnā, dadhnā, sakthnā, akṣṇā.

nājjheḥ śatuḥ (5.4.32)
adbhūto jhir yasyāḥ prakrtes tataḥ parasya śatur num bhavati na. dadat, dadhat, jakṣat, jāgrat. ajjher iti kim? lihan.

śau vā (5.4.33)
ajjheḥ parasya śatuḥ śau parato num āgamo vā bhavati. dadanti kulāni. jāgranti kulāni, jāgrati kulāni.

āc chīṅyoḥ (5.4.34)
avarṇāntāt parasya śatuḥ śī ṅī ity etayoḥ parato num vā bhavati. tudantī kule, tudatī kule. tudantī brāhmaṇī, tudatī brāhmaṇī.

śapśyanaḥ (5.4.35)
śapaḥ śyanaś ca parasya śatuḥ śīṅī ity etayoḥ parato num bhavati, nityaṃ punarvidhānāt. pacantī kule, dīvyantī kule. pacantī brāhmaṇī, dīvyantī brāhmaṇī.

sāv anaḍuhaḥ (5.4.36)
sau parato 'naḍuho num bhavati. anaḍvān. sāv iti kim? anaḍvāhau, anaḍvāhaḥ.

diva aut (5.4.37)
divaḥ sau parata aud bhavati. dyauḥ.

pathimathyṛbhukṣām āt (5.4.38)
pathyādīnāṃ sau parata ād bhavati. panthāḥ, manthāḥ, Ṛbhukṣāḥ.

śisuṭy eḥ (5.4.39)
pathyādīnām ikārasya śau suṭi ca parata ād bhavati. bahupanthāni, panthānau, panthānaḥ. bahumanthāni, manthānau, manthānaḥ. bahvṛbhukṣāṇi, Ṛbhukṣāṇau, Ṛbhukṣāṇaḥ.

tho nthaḥ (5.4.40)
pathyādīnāṃ thakārasya śisuṭi parato nthādeśo bhavati. bahupanthāni, panthāḥ. bahumanthāni, manthāḥ.

ino 'ci lopaḥ (5.4.41)
pathyādīnām inśabdasyājādau supi parato lopo bhavati, śisuṭo 'nyatra sāmarthyāt. pathaḥ, pathā. mathaḥ, mathā. Ṛbhukṣaḥ, Ṛbhukṣā.

puṃso 'suṅ (5.4.42)
puṃsaḥ śau suṭi ca parato 'suṅādeśo bhavati. bahupumāṃsi; pumān, pumāṃsau, pumāṃsaḥ, pumāṃsam, pumāṃsau. śisuṭīty eva: puṃsaḥ, puṃsā.

gor auḥ svārthe (5.4.43)
gośabdasya svārthe vartamānasya suṭi parata aukāro bhavati. gauḥ, gāvau, gāvaḥ. svārtha iti kim? he citrago, he citragavaḥ. suṭīty eva: gavā.

sakhyur aśāv ait (5.4.44)
sakhiśabdasya śivarjite suṭi parata aid bhavati. sakhāyau, sakhāyaḥ. aśāv iti kim? atisakhīni. suṭīty eva: sakhīn.

ṛduśanaspurudaṃśo 'nehasāṃ cānaṅ sau (5.4.45)
ṛkārāntasya Uśanaḥprabhṛtīnāṃ ca sakhiśabdasya ca sau parato 'naṅādeśo bhavati. kartā; Uśanā, Purudaṃśā, anehā; sakhā.

na saṃbuddhau (5.4.46)
ṛdādīnāṃ sāv anaṅ na bhavati saṃbodhane. he pitaḥ, he Purudaṃśaḥ, he 'nehaḥ, he sakhe.

vośanasaḥ (5.4.47)
Uśanasaḥ saṃbodhane sāv anaṅ vā bhavati. he Uśanaḥ, he Uśanan.

kruśas tunas tṛc (5.4.48)
kruśaḥ parasya tunaḥ śisuṭi paratas tṛjādeśo bhavati. bahukroṣṭṝṇi; kroṣṭā, kroṣṭārau, kroṣṭāraḥ. śisuṭīty eva: kroṣṭūn.

striyām (5.4.49)
striyāṃ vartamānasya kruśaḥ parasya tunas tṛjādeśo bhavati. kroṣṭrī. pañcabhiḥ kroṣṭrībhiḥ krītai rathaiḥ, pañcakroṣṭṛbhī rathaiḥ. tṛtīyādiṣu tunantasya tṛjantasya ca prayogo bhaviṣyati: kroṣṭunā, kroṣṭrā.

caturanaḍuhor ām (5.4.50)
caturo 'naḍuhaś ca śisuṭi parata ām āgamo bhavati. catvāri, catvāraḥ; priyacatvāḥ, priyacatvārau. anaḍvān, anaḍvāhau; bahvanaḍvāṃhi kulāni. śisuṭīty eva: caturaḥ, anaḍuhaḥ.

am sau saṁbuddhau (5.4.51)
caturo 'naḍuhaś ca sau parataḥ saṃbodhane 'm āgamo bhavati. he priyacatvaḥ, he anaḍvan. sāv iti kim? he anaḍvāhau, he anaḍvāhaḥ. saṃbuddhāv iti kim? anaḍvān.

aṣṭano vā supy āt (5.4.52)
aṣṭanaḥ supi parata ād vā bhavati. aṣṭābhiḥ, aṣṭabhiḥ. supīti kim? aṣṭakaḥ saṃghaḥ. alukīty eva: aṣṭa.

rāyo hali (5.4.53)
raiśabdasya halādau supi parata ād bhavati. rābhyām, rābhiḥ. halīti kim? rāyau, rāyaḥ. supīty eva: raitvam, raitā.

yuṣmadasmador anādeśe (5.4.54)
anādeśe supi parato yuṣmadasmador ād bhavati. yuvābhyām, āvābhyām. yuṣmābhiḥ, asmābhiḥ. yuṣmāsu, asmāsu. anādeśa iti kim? yuṣmat, asmat.

auśasamsu (5.4.55)
aukāre śasy ami ca parato yuṣmadasmador ād bhavati. yuvāṃ tiṣṭhathaḥ, āvāṃ tiṣṭhāvaḥ. yuvāṃ paśya, āvāṃ paśya. yuṣmān, asmān. tvām, mām.

yo 'ci (5.4.56)
ajādau supi parato yuṣmadasmador yakārādeśo bhavati. tvayā, mayā. tvayi, mayi. yuvayoḥ, āvayoḥ. anādeśa ity eva: tvat, mat.

śeṣe lopo 'daḥ (5.4.57)
yatra nāttvaṃ na yakāras tasmin supi parato yuṣmadasmador acchabdasya lopo bhavati. tvam, aham. yūyam, vayam. tubhyam, mahyam. yuṣmabhyam, asmabhyam. tvat, mat. yuṣmat, asmat. tava, mama. yuṣmākam, asmākam.

māntasya yuvāvau dvivacane (5.4.58)
dvivacane vartamānayor yuṣmadasmador māntasya śabdarūpasya yuvāvau bhavataḥ. yuvām, āvām. yuvābhyām, āvābhyām. yuvayoḥ, āvayoḥ. māntasyety ayam adhikāraḥ.

yūyavayau jasi (5.4.59)
yuṣmadasmador jasi parato māntasya yūyavayau bhavataḥ. yūyam, vayam.

tvāhau sau (5.4.60)
sau parato yuṣmadasmados tva aha ity etāv ādeśau bhavataḥ. tvam, aham.

tubhyamahyau ṅayi (5.4.61)
ṅasi parato yuṣmadasmados tavamamau bhavataḥ. tava, mama.

tavamamau ṅasi (5.4.62)
ṅasi parato yuṣmadasmados tavamamau bhavataḥ. tava, mama.

tvamāv ekasmin (5.4.63)
ekasmin narthe vartamānayor yuṣmadasmados tva ma ity etau bhavataḥ. tvām, mām. tvayā, mayā. tvat, mat. tvayi, mayi. tvadīyaḥ, madīyaḥ. tvatputraḥ, matputraḥ.

tricaturoḥ striyāṃ tisṛcatasṛ (5.4.64)
tricaturoḥ striyāṃ vartamānayoḥ supi paratas tisṛ catasṛ ity etāv ādeśau bhavataḥ. tisṛbhiḥ, catasṛbhiḥ.

tisṛkā (5.4.65)
Tiṣṛketi saṃjñāyāṃ nipātyate. Tisṛkā nāma grāmaḥ.

ṛto ro 'ci (5.4.66)
tricaturor ṛtaḥ supy ajādau parato ro bhavati. tisraḥ, catasraḥ.

jarāyā jaras vā (5.4.67)
jarāśabdasyājādau supi parato jarasādeśo bhavati vā. jarasā dantāḥ śīryante, jarayā vā.

tyadāṃ tasādiṣu cā dver aḥ (5.4.68)
tyadādīnāṃ dviparyantānāṃ supi tasādiṣu ca parato 'kāro bhavati. syaḥ, tyau, tye. saḥ, tau, te. tataḥ, tatra, tadā, tathā. ā dver iti kim? bhavān. tasādiṣu ceti kim? tyadīyaḥ. alukīty eva: tat, yat.

kimaḥ kaḥ (5.4.69)
kimas tasādiṣu supi ca parataḥ kādeśo bhavati. kaḥ, kau, ke; kadā, kathā, karhi.

taḥ saḥ sau (5.4.70)
tyadādīnāṃ takārasya sau parataḥ sakārādeśo bhavati, syaḥ, saḥ, eṣaḥ. sāv iti kim? tau.

asāv asuko 'sakau (5.4.71)
ete śabdā adasaḥ sau tadantasya nipātyante. asau. sākackasya: asukaḥ, asakau.

idam ayam iyam (5.4.72)
ete śabdā idamaḥ sau tadantasya liṅgatraye nipātyante. ayam, iyam, idam.

do maḥ (5.4.73)
idamo dakārasya supi parato makāro bhavati. imau, ime.

ṭausy ako 'naḥ (5.4.74)
ṭākāre osi ca parato 'kakārasyedamo 'nādeśo bhavati. anena, anayoḥ. akaiti kim? imakena.

haly aś (5.4.75)
halādau supi parata idamo 'śādeśo bhavati. ebhiḥ, ābhyām. aka ity eva: imakaiḥ.

etasya cānvādeśe dvitīyāyāṃ cainaḥ (5.4.76)
etacchabdasya ya etaśabdas tasyedamaś ca kathitānukathanaviṣaye dvitīyāyāṃ vibhaktau ṭausi ca parata enādeśo bhavati. etaṃ chāttraṃ vedam adhyāpaya, atho enaṃ vyākaraṇam adhyāpaya. etat kuṇḍam ānaya, atho enat parivartaya. etau chāttrau vedam adhyāpaya, atho enau vyākaraṇam adhyāpaya. etāṃś chāttrān vedam adhyāpaya, atho enān vyākaraṇam adhyāpaya. etena cchāttreṇa rātrir adhītā, atho enena nipuṇam adhītam. etayoś chāttrayoḥ śobhanaṃ śīlam, atho enayoḥ prabhūtaṃ svam. etayor grāmayoḥ sukham avasāma, atho enayoḥ samyag yajāmahe. evam idamo 'pi yojyam, ayaṃ tu viśeṣaḥ: idaṃ kuṇḍam ānaya, atho enaṃ parivartayeti. makārānta eva bhavati. tṛtīyādiṣu tratasoś cedama evānvādeśe 'pi prayogo bhaviṣyati. kuto 'taḥ (4.3.8), atra (4.3.11) iti nipātanāt siddham.

panniśmāshṛdyūṣandoṣañ śasādau vā (5.4.77)
śasādau supi parataḥ pādādīnāṃ sthāne padādaya ādeśā vā bhavanti. padbhyām, pādābhyām. niśi, niśāyām. māsi, māse. hṛdi, hṛdaye. yuṣṇā, yūṣeṇa. doṣṇā, doṣā. śasādāv iti kim? pādaḥ, niśā, māsaḥ, hṛdayam, yūṣaḥ, doḥ.

liḍāśīrliṅatiṅśiti (5.4.78)
liṭy āśīrliṅy atiṅy aśitīti ca prāk tiṅgrahaṇād (5.4.173) etad adhikṛtaṃ veditavyam.

aster bhūḥ (5.4.79)
aster liḍādiṣu bhūr ādeśo bhavati. babhūva, bhūyāt, bhavitā. lukā nirdeśaḥ kim? asyater mā bhūt: asitā. kathaṃ kārayāmāsa? kṛbhvastibhyo liḍanuprayogavacanāt (1.1.51). liḍādiṣv ity eva: syāt, asti, san.

bruvo vac (5.4.80)
bruvo liḍādiṣu parato vacādeśo bhavati. uvāca, ūce, ucyāt, vaktā. liḍādiṣv ity eva: brūyāt, bravīti, bruvan.

cakṣaḥ khyañ (5.4.81)
cakṣer liḍādiṣu khyāñādeśo bhavati. khyāyāt, khyātā. liḍādiṣv ity eva: ācakṣīta, ācaṣṭe, ācakṣāṇaḥ.

vā liṭi (5.4.82)
liṭi parataś cakṣaḥ khyāñādeśo vā bhavati. ācakhyau, ācakhye; ācacakṣe.

nāsanavarjaneṣu (5.4.83)
asy ane ca parato varjane cārthe cakṣaḥ khyāñādeśo na bhavati. nṛcakṣāḥ, vicakṣaṇaḥ, parisaṃcakṣyaḥ. kathaṃ vyākhyānam? khyāter bhaviṣyati.

ajer vy ayughañapkyeṣu (5.4.84)
ajer liḍādiṣu vībhāvo bhavati, yu ghañ ap kyap etān varjayitvā. vivāya, vīyāt, pravetā, vītaḥ, vītavān. ayughañapkyeṣv iti kim? prājanam, samājaḥ, udajaḥ, samajyā. kathaṃ pravayaṇam? vī dhātvantaram.

ti kity ado jagdhaḥ (5.4.85)
takārādau kiti parato 'do  jagdhādeśo  bhavati. jagdhaḥ, jagdhvā. tīti kim? adyate. kitīti kim? attā.

lyapi (5.4.86)
atter lyapi parato jagdhādeśo bhavati. prajagdhya. ti kitīti siddhe lyapi punarvacanāl liṅgād upadeśāvasthāyām eva lyab bhavati. tena hitvadattvāttvettvadīrghatvaśūṣiṭo na bhavanti: hitvā, pradhāya. dattvā, pradāya. khātvā, prakhanya. sthitvā, prasthāya. śāntvā, praśamya. pṛṣṭvā, āpṛcchyā. dyūtvā, pradīvya. devitvā, pradīvya.

luṅsanajghañapsu ghasḷḥ (5.4.87)
luṅi sany aci ghañy api ca parato 'tter ghasḷādeśo bhavati. aghasat, jighatsati, praghasaḥ, ghāsaḥ, vighasaḥ. dhātvantareṇa siddhe 'dinivṛttyarthaṃ vacanam. liṭi tu dvayam api bhavati: āda, jaghāsa.

veño liṭi vay vā (5.4.88)
veño liṭi parato vayādeśo vā bhavati. uvāya, vavau.

hano vadha liṅi (5.4.89)
hanter liṅi parato vadhādeśo bhavati. vadhyāt. āśiṣīty eva: hanyāt.

luṅi (5.4.90)
luṅi parato hanter vadhādeśo bhavati. avadhīt. vadher adantatvād ād na bhavati.

taṅi vā (5.4.91)
luṅi taṅbhūte parato hanter vadhādeśo vā bhavati. āvadhiṣṭa, āhata.

eter gāḥ (5.4.92)
iṇa ikaś ca luṅi parato gādeśo bhavati. agāt, adhyagāt.

ṇau gam abodhe (5.4.93)
abodhe vartamānasya iṇa ikaś ca ṇau parato gamādeśo bhavati. gamayati grāmam. adhigamayati priyām. abodha iti kim? arthān saṃpratyāpayati.

sani (5.4.94)
iṇa ikaś ca sani parato gamādeśo bhavati. jigamiṣati grāmam. adhijigamiṣati priyām. abodha ity eva: arthān saṃpratīṣiṣati.

iṅaḥ (5.4.95)
iṅaḥ sani parato gamādeśo bhavati. adhijigāṃsate vidyām.

gāṅ liṭi (5.4.96)
liṭi parata i˙õ gāṅādeśo bhavati. adhijage.

vā luṅlṛṅoḥ (5.4.97)
luṅi lṛṅi ca parata iṅo gāṅādeśo bhavati vā. adhyagīṣṭa, adhyaiṣṭa. adhyagīṣyata, adhyaiṣyata. 

ṇau saṃścaṅoḥ (5.4.98)
ṇau sanpare caṅpare ca parata iṅo gāṅādeśo vā bhavati. adhijigāpayiṣati, adhyāpipayiṣati. adhyajīgapat, adhyāpipat. saṃścaṅor iti kim? adhyāpayati.

valāder iṭ (5.4.99)
valāder liṭa āśīrliṅo 'tiṅo 'śitaś ca iḍāgamo bhavati. lulavitha, laviṣīṣṭa, lavitā. tiṅsadṛśasya grahaṇāt svādīnāṃ na bhavati: lūbhyām, lūbhiḥ.

graho 'syāliṭīt (5.4.100)
grahaḥ parasyāsyeṭo 'liṭi parata īkāro bhavati. grahītā. asyeti kim? ciṇvadiṭo (5.3.73) mā bhūt: grāhiṣyate. aliṭīti kim? jagṛhiva, jagṛhima.

vṝto vā (5.4.101)
vṛṅvṛñor ṝkārāntāc ca parasyeṭa īdādeśo vā bhavati. varītā, varitā. prāvarītā, prāvaritā. āstarītā, āstaritā.

na liṅi (5.4.102)
liṅi parato vṝtaḥ parasyeṭa īttvaṃ na bhavati. variṣīṣṭa, prāvariṣīṣṭa, āstariṣīṣṭa.

sicy ataṅi (5.4.103)
ataṅpare sici parato vṝtaḥ parasyeṭa īttvaṃ na bhavati. prāvāriṣṭām, āstāriṣṭām. ataṅīti kim? avarīṣṭa, avariṣṭa.

iṭ sano vā (5.4.104)
vṝtaḥ parasya sana iḍāgamo vā bhavati. vivariṣate, vuvūrṣate. prāvivariṣati, prāvuvūrṣati. nipipariṣati, nipupūrṣati.

liṅsicos taṅi (5.4.105)
vṝtaḥ parasya liṅaḥ sicaś ca taṅviṣaye iḍ vā bhavati. variṣīṣṭa, vṛṣīṣṭa. āstariṣīṣṭa, āstīrṣīṣṭa. avariṣṭa, avṛta. āstariṣātām, āstīrṣātām.

ṛtaḥ saṃyogādeḥ (5.4.106)
ṛkārāntāt saṃyogādeḥ parayor liṅsicos taṅi iḍ vā bhavati. smariṣīṣṭa, smṛṣīṣṭa. asmariṣātām, asmṛṣātām. aupadeśikasaṃyogagrahaṇād iha na bhavati: saṃskṛṣīṣṭa, samaskṛta.

svṛsūṅūditaḥ (5.4.107)
svarateḥ sūteḥ sūyater ūditaś ca parasya valāder iḍ vā bhavati. svaritā, svartā. savitā, sotā. mārjitā, mārṣṭā. anubandhaḥ kim? suvateḥ, savitā. kathaṃ vidhotā, vidhaviteti? dhuvā dhūñā ca siddham.

radhādibhyaḥ (5.4.108)
radha ity evamādibhyaḥ parasya valāder iḍ vā bhavati. radhitā, raddhā. naśitā, naṃṣṭā. tarpitā, traptā. darpitā, draptā. drohitā, drogdhā. mohitā, mogdhā. snohitā, snogdhā. snehitā, snegdhā. liṭi srādiniyamāt (5.4.158) paratvād iṭ: rarandhiva, rarandhima.

niṣkuṣaḥ (5.4.109)
niṣkuṣaḥ parasya valāder iḍ vā bhavati. niṣkoṣitā, niṣkoṣṭā.

tatavatoḥ (5.4.110)
niṣkuṣaḥ parayoḥ ktaktavatvor iḍ bhavati, nityaṃ punarvidhānāt, yato 'patiniṣkuṣo vā (5.4.140) iti tatrāvacanāt. niṣkuṣitaḥ, niṣkuṣitavān.

pūkliśas tvaś ca (5.4.111)
puvaḥ kliśaś ca parayoḥ ktaktavatvoḥ ktvaś ca iḍ vā bhavati. uttaratra nityārtham, vacanād iṭ. pavitvā, pūtvākliśitvā, kliṣṭvā. pavitaḥ, pavitavān; pūtaḥ, pūtavān. kliśitaḥ, kliśitavān; kliṣṭaḥ, kliṣṭavān.

vasakṣudha iṭ (5.4.112)
vasikṣudhibhyāṃ parayoḥ ktaktavatvoḥ ktvaś ca iḍ āgamo bhavati. uṣitvā, uṣitaḥ, uṣitavān. kṣudhitvā. kṣudhitaḥ, kṣudhitavān. vaster iḍ asty eva.

añco ne (5.4.113)
nakāre saty añcateḥ parasya ktvaḥ ktaktavatvoś ca iḍ bhavati. añcitvā jānu juhoti. añcitam iva śiro vahati. añcitavān. nāñcaḥ pūjāyām (5.3.50) iti nalopābhāvaḥ. na iti kim? udaktam udakaṃ kūpāt.

lubha ākule (5.4.114)
lubheḥ parayoḥ ktaktavatvoḥ ktvaś cākule gamyamāna iḍ bhavati. vilubhitāḥ keśāḥ. vilubhitavān. ākula iti kim? lubdho vṛṣalaḥ.

jṝṣas tvaḥ (5.4.115)
jṝṣaḥ parasya ktvā ity etasya iḍ bhavati. jaritvā, jarītvā.

vraścitvā (5.4.116)
vraścitvety ayaṃ śabdo nipātyate.

udito vā (5.4.117)
uditaḥ parasya ktvā ity etasya iḍ vā bhavati. śamitvā, śāntvā.

tīṣusahalubharuṣariṣaḥ (5.4.118)
icchatyādibhyaḥ parasya takārāder valāder iḍ vā bhavati. eṣitā, eṣṭā. sahitā, soḍhā. lobhitā, lobdhā. roṣitā, roṣṭā. reṣitā, reṣṭā. tīti kim? sahiṣyate. iṣu ity utā nirdeśād iṣyater iṣṇāteś ca na bhavati: preṣitā. pañcamī tīti saptamyāḥ ṣaṣṭhīṃ prakalpayati parabalīyastvāt.

sanīvantardhabhrasjadambhuśrisvṛyūrṇubharajñapisanitanipatidaridraḥ (5.4.119)
ivantād ṛdhādibhyaś ca parasya sana iḍ vā bhavati. dideviṣati, dudyūṣati. ardidhiṣati, īrtsati. bibhrajjiṣati, bibhrakṣati. didambhiṣati, dhipsati. śiśrayiṣati, śiśrīṣati. sisvariṣati, susvūrṣati. yiyaviṣati, yuyūṣati. prorṇunaviṣati, prorṇunūṣati. bibhariṣati, bubhūrṣati. śapā nirdeśād anyasya na bhavati: bubhūrṣati. jñīpsati, jijñapayiṣati. sisaniṣati, siṣāsati. titaniṣati, titaṃsati. pipatiṣati, pitsati. didaridriṣati, didaridrāsati.

sy asici kṛtacṛtacchṛdatṛdanṛtaḥ (5.4.120)
kṛtādibhyaḥ parasya sakārāder asica iḍ vā bhavati. kartiṣyati, kartsyati. cartiṣyati, cartsyati. chardiṣyati, chartsyati. tardiṣyati, tartsyati. nartiṣyati, nartsyati. sīti kim? kartitā. asicīti kim? akartiṣṭām.

aniṅgamer iṭ (5.4.121)
aniṅādeśād gameḥ parasya sakārāder iḍ bhavati. gamiṣyati, jigamiṣati, jigamiṣitā, saṃjigamiṣitā. aniṅgamer iti kim? adhijigāṃsitā.

na taṅānaiḥ (5.4.122)
taṅānaiḥ saha prayoge gameḥ parasya sakārāder iḍ na bhavati. saṃjigaṃsate, saṃjigaṃsamānaḥ. samo gamṛchi (1.4.71) ityādinā taṅ. saṃgaṃsyate, saṃgaṃsyamānaḥ, saṃgaṃsīṣṭa.

vṛdbhya iṭ (5.4.123)
vṛtādibhyaḥ parasya sakārādes taṅānair eva saha prayoge iḍ āgamo bhavati. vartiṣyate, vartiṣyamāṇaḥ; vivartiṣate, vivartiṣamāṇaḥ. vardhiṣyate, vardhiṣyamāṇaḥ; vivardhiṣate, vivardhiṣamāṇaḥ. taṅānair ity eva: vartsyati, vivṛtsati, vivṛtsitā.

tāsaś ca kḷpaḥ (5.4.124)
kḷpaḥ parasya tāsaḥ sakārādeś ca taṅānair eva saha prayoge iḍ bhavati. kalpitāse; kalpiṣyate, cikalpiṣate. taṅānair ity eva: kalptā, kalpsyati, cikḷpsati, cikḷpsitā.

na snoḥ (5.4.125)
taṅānaiḥ saha prayoge snoḥ parasya tāsaḥ sakārādeś ca iḍ na bhavati. prasnoṣyate, prasnoṣyamāṇaḥ, prasnotāse. taṅānair ity eva: prasnavitā.

kramaḥ (5.4.126)
taṅānaiḥ saha prayoge kramaḥ parasya tāsaḥ sakārādeś ca iḍ na bhavati. prakraṃsyate, prakraṃsyamānaḥ, prakrantāse. taṅānair ity eva: kramitā. 

taṅviṣayāt kartary atiṅaḥ (5.4.127)
taṅviṣayāt kramaḥ parasya kartṛvṛtter atiṅa iḍ na bhavati. prakrantā. taṅviṣayād iti kim? kramitā. kartarīti kim? prakramitum, prakramitavyam. atiṅa iti kim? pracakramiṣe.

vaśi (5.4.128)
vaśāder atiṅa iḍ na bhavati. īśvaraḥ, bhāsvaraḥ; dīpraḥ; bhasma; rakṣṇaḥ, yācñā; khaṇḍaḥ, daṇḍaḥ. atiṅa ity eva: jagmiva.

ter agrahādibhyaḥ (5.4.129)
grahādivarjitebhyaḥ parasya ter iḍ na bhavati. tantiḥ, rantiḥ, vantiḥ. kathaṃ saktuḥ, pattram, hastaḥ, kāṣṭham, kukṣiḥ, ikṣuḥ, tasaraḥ, śalkaḥ, vatsa iti? auṇādikā ete, yathā garbhaḥ, darbhaḥ, gulphaḥ, śarkaretyādi. grahādiinrāsaḥ kim? nigṛhītiḥ, upasnihitiḥ, nikucitiḥ, nipaḥtitiḥ. ākṛtigaṇatvāt prabhaṇitir ityādi.

ekāco 'śviśriḍīśīṅūyvādiṣaṭkāt (5.4.130)
ekācaḥ śviśriḍīśīṅbhir ūdantair yautyādibhiś ca ṣaḍbhir varjitād iḍ na bhavati. yātā, cetā, netā, stotā, kartā. ekaca iti kim? daridritā, ādīdhitā, vevitā, prorṇavitā, jāgaritā. śvayatyādiparyudāsaḥ kim? śvayitā, śrayitā, ḍayitā, śayitā; lavitā; yavitā, navitā, kṣṇavitā, prasnavitā, kṣavitā, ravitā. ṣaṭkād iti kim? kotā. śvayatyādiparyudāsād uttaratra halantagrahaṇāc ceha na bhavati: paṭhitā. kathaṃ varitā, prāvaritā, āstariteti? vṝto vā, na liṅi (5.4.101, 102) iti vacanāt.

sidhibudhisvidimanipuṣaśliṣaḥ śyanā (5.4.131)
sidhyatyādibhyaḥ śyanopalakṣitebhyaḥ parasya valāder iḍ na bhavati. seddhā, boddhā, svettā, mantā, poṣṭā, śleṣṭā. śyaneti kim? sedhitā, bodhitā, sveditā, manitā, poṣitā, śleṣitā.

vider alukaḥ (5.4.132)
vider alugvikaraṇāt parasya valāder iḍ na bhavati. vettā. aluka iti kim? veditā śāstrāṇām.

yaralād bhaḥ (5.4.133)
yaralebhyaḥ paro yo bhakāras tadantāt parasya valāder iḍ na bhavati. yabdhā, rabdhā, labdhā. yaralād iti kim? umbhitā. bha iti kim? lagitā.

yaranagān maḥ (5.4.134)
yaranagādibhyaḥ paro yo makāras tadantāt parasya valāder iḍ na bhavati. yantā, rantā, praṇantā, gantā.

śakādibhyaḥ (5.4.135)
śaka ity evamādibhyaḥ parasya valāder iḍ āgamo na bhavati. śaktā, ghastā, vastā. śakyater vasteś ceḍ asty eva: śakitā, vasitā. śakḷghasḷvasatihanibhyaḥ - pacivaciricivicisicimuciprachaḥ - diśidṛśiviśiliśiriśiruśimṛśispṛśibhyaḥ - kruśo daṃśaḥ - tyajiyajiyujirujinijivijibhujibhajisṛjisañjirañjibhañjibhyaḥ - svañjimasjibhrasjibhyaḥ - ruhaduhadihalihamihanahadahavahaḥ - adihadiśadisaditudinudibhidichidikṣudipadikhidiskandaḥ - tapatipaśapavapalipalupasṛpasvapāpakṣipachupaḥ - śuṣikṛṣipiṣiviṣiśiṣibhyaḥ - tuṣitviṣiduṣidviṣibhyaḥ - vyadhiyudhirudhiśudhibandhikrudhikṣudheḥ - rādhisādhibhyāṃ ca.

śryugūrṇoḥ kitaḥ (5.4.136)
śrayater ugantād ekāca ūrṇoteṣ ca parasya kito valāder iḍ na bhavati. śritvā, śritaḥ. yutvā, yutaḥ. lūtvā, lūnaḥ. vṛtvā, vṛtaḥ. tīrtvā, tīrṇaḥ. ūrṇutvā, ūrṇutaḥ. ekāca ity eva: jāgaritaḥ. kita iti kim? lavitā.

sano grahaguhaś ca (5.4.137)
grahiguhibhyām ugantāc ca parasya sana iḍ na bhavati. jighṛkṣati, jughukṣati; lulūṣati, pupūṣati. śvayater ūrṇoter yauter vṝtaś ca parasya sana iḍ vibhāṣoktaḥ (5.4.119, 101).

svārthe (5.4.138)
svārthikasya sana iḍ na bhavati. titikṣate, cikitsati, jugupsate.

śvīditas tatavatoḥ (5.4.139)
śvayater īditaś ca parayos tatavator iḍ na bhavati. śūnaḥ, śūnavān. olasjī: lagnaḥ, lagnavān.

yato 'pater vā (5.4.140)
yasmād iḍ vā vihitas tataḥ pativarjitāt parayos tatavator iḍ na bhavati. sūtaḥ, sūtavān. apater iti kim? patitaḥ, patitavān. ekāca ity eva: daridritaḥ. kathaṃ viditaḥ? viśisahacaritasya vidaviśa (5.4.166) iti grahaṇāt.

āditaḥ (5.4.141)
āditaḥ parayos tatavator iḍ na bhavati. minnaḥ, minnavān.

bhāvārambhayor vā (5.4.142)
bhāve tadārambhe ca tatavator iḍ vā na bhavati. minnam, meditam. praminnaḥ, prameditaḥ. ādita ity eva: gatam.

japivamaḥ (5.4.143)
japivamibhyāṃ parayos tatavator iḍ vā na bhavati. japtaḥ, japitaḥ. vāntaḥ, vamitaḥ.

vyāṅaḥ śvasaḥ (5.4.144)
vipūrvād āṅpūrvāc ca śvaseḥ parayos tatavator iḍ vā na bhavati. viśvastaḥ, viśvasitaḥ. āśvastaḥ, āśvasitaḥ. vyāṅa iti kim? niḥśvasitaḥ, ucchvasitaḥ.

kṣubdhasvāntadhvāntaṃ manthamanastamaḥ (5.4.145)
kśubdhādayo manthādiṣv artheṣu nipātyante. kṣubdho manthaḥ. svāntaṃ manaḥ. dhvāntaṃ tamaḥ. samānādhikaraṇaṃ kim? kṣubhitaṃ manthena, svanitaṃ manasā, dhvanitaṃ tamasā.

viribdhaphāṇṭabāḍhamliṣṭāni svarānāyāsabhṛśāspaṣṭeṣu (5.4.146)
viribdhādayaḥ svarādiṣu gamyamāneṣu nipātyante. viribdhaḥ svaraś cet, virebhitam anyat. phāṇṭam anāyāsanirjātaṃ cet. sadyo 'bhiṣutoddhṛtauṣadhaṃ dravadravyam evocyate. phāṇitam anyat. bāḍhaṃ bhṛśaṃ cet, bāhitam anyat. mliṣṭam avispaṣṭaṃ cet, mlechitam anyat.

dhṛṣaśasaḥ prāgalbhye (5.4.147)
dhṛṣiśasibhyāṃ parayos tatavatoḥ prāgalbhya eveḍ na bhavati. dhṛṣṭaḥ, viśastaḥ. prāgalbhya iti kim? dharṣitaḥ, viśasitaḥ.

dṛḍhaḥ sthūlabalinoḥ (5.4.148)
dṛḍha iti sthūle balavati ca nipātyate. dṛḍhaḥ. dṛhitaṃ dṛṃhitaṃ cānyat.

prabhau parivṛḍhaḥ (5.4.149)
parivṛḍha iti prabhau nipātyate. parivṛṃhitam anyat.

kṛcchragahanayoḥ kaṣaḥ (5.4.150)
kṛcchre gahane cārthe kaṣateḥ parayos tatavator iḍ na bhavati. kaṣṭo 'gniḥ. kaṣṭāḥ parvatāḥ. kaṣitam anyatra.

ghuṣer aviśabdane (5.4.151)
viśabdanād anyatra ghuṣeḥ parayos tatavator iḍ na bhavati. ghuṣṭā rajjuḥ. aviśabdana iti kim? avaghuṣitaṃ vākyam āha. ato liṅgād vā ṇic. tena jughuṣuḥ Puṣyamāṇavā iti siddhaṃ bhavati.

saṃniver ardaḥ (5.4.152)
samādipūrvād ardateḥ parayos tatavator iḍ na bhavati. samarṇaḥ, nyarṇaḥ, vyarṇaḥ. saṃniver iti kim? arditaḥ.

abher avidūre (5.4.153)
abheḥ parād ardateḥ parayos tatavator avidūre gamyamāna iḍ na bhavati. abhyarṇā śarat. avidūra iti kim? abhyarditaḥ.

ṇer vṛttaṃ granthe (5.4.154)
vṛter ṇyantasya kte parato granthaviṣaye vṛttam iti nipātyate. vṛttaṃ pārāyaṇaṃ Devadattena. vṛttaṃ pārāyaṇe. vartitam anyat.

vā dāntaśāntapūrṇadastaspaṣṭacchannajñaptāḥ (5.4.155)
ṇyantānām ete kte parato vā nipātyante. dāntaḥ, damitaḥ. śāntaḥ, śamitaḥ. pūrṇaḥ, pūritaḥ. dastaḥ, dāsitaḥ. spaṣṭaḥ,spāśitaḥ. channaḥ, chāditaḥ. jñaptaḥ, jñapitaḥ.

ruṣahṛṣāmatvarasaṃghuṣāsvanaḥ (5.4.156)
ruṣādibhyaḥ parayos tatavator iḍ vā na bhavati. ruṣṭaḥ, ruṣitaḥ. hṛṣṭaḥ, hṛṣitaḥ. hṛṣer lomasu vismitapratighātayor iti ca na vaktavyam, anyatrāpi darśanād arthānyatve ca, vyavasthitavibhāṣayā vā. hṛṣṭāḥ keśāḥ, hṛṣitāḥ keśāḥ. hṛṣtā dantāḥ, hṛṣitā dantāḥ. hṛṣṭaṃ lomabhiḥ, hṛṣitaṃ lomabhiḥ. abhyāntaḥ, abhyamitaḥ. tūrṇaḥ, tvaritaḥ. saṃghuṣṭaḥ, saṃghuṣitaḥ. āsvāntaḥ, āsvanitaḥ. aviśabdane manasi ca paratvād anenaiva bhavitavyam. apacita iti cinoter bhaviṣyati, tata eva pūjā pratīyate. apacāyita iti cāyater bhaviṣyati.

apacitiḥ (5.4.157)
apapūrvasya cāyeḥ ktini parataś cibhāvo nipātyate. apacitiḥ. cāyṛnivṛttyarthaṃ vacanam.

sṛbhṛvṛstudrusruśruvo liṭaḥ (5.4.158)
srādibhya eva parasya valāder liṭa iḍ na bhavati. sasṛva, sasṛma. babhṛva, babhṛma, babhṛvahe, babhṛmahe. vavṛva, vavṛma, vavṛvahe, vavṛmahe. vṛṅvṛñor valādilakṣaṇa eva pratiṣidhyate. tuṣṭuva, tuṣṭuma. dudruva, dudruma. susruva, susruma. śuśruva, śuśruma. srādibhya iti kim? peciva, pecima. śekiva, śekima.

kṛño 'suṭaḥ (5.4.159)
asuṭkāt karoteḥ parasya liṭa iḍ na bhavati. cakṛva, cakṛma. srādiniyamāt prāptasya pratiṣedhaḥ. asuṭa iti kim? saṃcaskariva, saṃcaskarima.

ṛtas tāsi nityāniṭas thalaḥ (5.4.160)
ṛdantāt tāsi nityāniṭaḥ parasya thala iḍ na bhavati. hartā: jahartha. ṛta iti kim? bhettā: bibheditha. tāsīti kim? vṛtaḥ: vavaritha. nityam iti kim? svartā, svaritā: sasvaritha. aniṭa iti kim? jāgaritā: jajāgaritha. thala iti kim? jahriva, jahrima. aco vā (5.4.161) iti prāptasya pratiṣedhaḥ.

aco vā (5.4.161)
ajantāt tāsi nityāniṭaḥ parasya thala iḍ vā na bhavati. yātā: yayātha, yayitha. cetā: cicetha, cicayitha. hotā: juhotha, juhavitha. tāsīty eva: yutaḥ, yuyavitha. nityam ity eva: sotā savitā, susavitha. aniṭa ity eva: lavitā, lulavitha. thala ity eva: yayiva, yayima.

pāṭhe 'tvataḥ (5.4.162)
upadeśe 'kāravatas tāsi nityāniṭaḥ parasya thala iḍ vā na bhavati. paktā: papaktha, pecitha. śaktā: śaśaktha, śekitha. pāṭha iti kim? karṣṭā: cakarṣitha. atvata iti kim? bhettā: bibheditha. taparaḥ kim? rāddhā: rarādhitha. tāsīty eva: śāntaḥ, śemitha. nityam ity eva: raddhā radhitā, rarandhitha. aniṭa ity eva: phaṇitā, pheṇitha. thala ity eva: peciva, pecima.

sṛjidṛśaḥ (5.4.163)
sṛjidṛśibhyāṃ parasya thala iḍ vā na bhavati. sasraṣṭha, sasarjitha. dadraṣṭha, dadarśitha.

ṛvṛvyeñadaḥ (5.4.164)
arter vṛñer vyeño 'tteś ca parasya thala iḍ bhavati, nityaṃ vikalpānuvṛtter vyeñada ānarthakyāt. āritha, vavaritha, saṃvivyayitha, āditha.

kvasor ekājādghasaḥ (5.4.165)
ekāca ākārāntād ghasaś ca parasya kvasor iḍ bhavati. pecivān, yayivān, jakṣivān. ekājādghasa iti kim? babhūvān. 

vā hanagamavidaviśadṛśaḥ (5.4.166)
hanādibhyaḥ parasya kvasor iḍ vā bhavati. jaghnivān, jaghanvān. jagmivān, jaganvān. vividivān, vividvān. viviśivān, viviśvān. dadṛśivān, dadṛśvān.

ṛhanaḥ sye (5.4.167)
ṛdantād dhanteś ca parasya aya ity etasya iḍ bhavati. kariṣyati, haniṣyati.

añjeḥ sicaḥ (5.4.168)
añjeḥ parasya sica iḍ āgamo bhavati. āñjīt.

stusuño 'taṅi (5.4.169)
stauteḥ sunoteś ca parasya sico 'taṅi parata iḍ bhavati. astāvīt, asāvīt. ataṅīti kim? astoṣṭa. adhāvīd iti dhuñā siddham, adhauṣīd iti dhuvā bhavitavyam.

yamaramanamātāṃ sak ca (5.4.170)
yamādīnām ākārāntānāṃ cānantarasya sica iḍ bhavati, sak caiṣām āgamaḥ. ayaṃsiṣṭām, araṃsiṣṭām, anaṃsiṣṭām; ayāsiṣṭām. ataṅīty eva: āyaṃsta pādam.

ṛsmipūṅañjaśaḥ sanaḥ (5.4.171)
ṛprabhṛtibhyaḥ parasya sana iḍ bhavati. aririṣati, sismayiṣate, pipaviṣate, añjijiṣati, aśiśiṣate.

kṝbhyaḥ pañcabhyaḥ (5.4.172)
kṝ ity evamādibhyaḥ pañcabhyaḥ parasya sana iḍ bhavati. cikariṣati, jigariṣati, didariṣate, didhariṣate, pipṛcchiṣati. pañcabhya iti kim? sisṛkṣati.

rudbhyas tiṅaḥ (5.4.173)
rudādibhyaḥ pañcabhyaḥ parasya valādes tiṅa iḍ bhavati. roditi, svapiti, prāṇiti, śvasiti, jakṣiti. tiṅa iti kim? svaptā. pañcabhya ity eva: jāgarti.

janīśīḍaḥ sdhve (5.4.174)
jana īśa īḍaś ca parasya sakārādes tiṅo dhva ity etasya ca iḍ bhavati. vyatijajñiṣe, vyatijajñidhve; vyatijajñiṣva, vyatijajñidhvam. juhotyāditvād dvirvacanam. īśiṣe, īśidhve; īśiṣva, īśidhvam. īḍiṣe, īdidhve; īḍiṣva, īḍidhvam.

āne mug ataḥ (5.4.175)
āne parato 'kārāntasya mug āgamo bhavati. pacamānaḥ, yajamānaḥ. ata iti kim? kurvāṇaḥ. taparaḥ kim? dadānaḥ. prakṛter ity eva: prāṇaḥ.

āsīnaḥ (5.4.176)
āsaḥ parasyānasya īttvaṃ nipātyate. āsīnaḥ.

pañcamo 'dhyāyaḥ samāptaḥ.


mṛjer āt (6.1.1)
mṛjer ata ād bhavati. mārṣṭi, mārṣṭā. ata ity eva: mṛṣṭaḥ.

ṛto 'ci vā (6.1.2)
mṛjer ṛkārasyājādau parata ād vā bhavati. mārjanti, mṛjanti. mārjan, mṛjan. ṛta iti kim? saṃmārjanam. acīti kim? mṛṣṭaḥ.

ajāgṛṇiśvīnāṃ sicy ataṅy ādaic (6.1.3)
ataṅpare sici parato jāgṛṇiśvivarjitāyā ajantāyāḥ prakṛter ādaico bhavanti. akārṣīt, acaiṣīt. atra pratyāsatter ikārasyaikāraḥ, ukārasyaukāraḥ, pāriśeṣyād ṛkārasyākāraḥ. śeṣāṇām asaṃbhavān na bhaviṣyati; udavoḍhām iti ḍhalopasyāsiddhatvāt. ataṅīti kim? acyoṣṭa. ajāgṛṇiśvīnām iti kim? ajāgarīt, aunayīt, aśvayīt. kathaṃ nyanuvīt, nyadhuvīd iti? antaraṅgatvād uvi kṛte vakāreṇa vyavadhānān na bhaviṣyati, halantalakṣaṇasya ca neṭi (6.1.5) iti pratiṣedhāt. alāvīd ity api tarhy okāre 'vādeśe ca kṛte na prāpnoti? nāprāpte 'deṅy ādaij ārabhyate, uvi punaḥ prāpte cāprāpte ca. na ca ṇiśvigrahaṇaṃ jñāpakaṃ sicy antaraṅgābhāvasya, ādaico 'deṅapavādatvāt. na ca prayojanam asti. yo 'py āha: acecāyīt, anenāyīt, acirāyīt, ajirāyīd iti yāntalakṣaṇaḥ pratiṣedhaḥ syāt, tatrāpi nādeṅprāptir asti, ādaicā bādhitatvāt.

halo 'caḥ (6.1.4)
ataṅpare sici parato halantāyāḥ prakṛter yo 'c tasyādaico bhavanti. apākṣīt, abhaitsīt, arautsīt, atāpsīt, arāṅkṣīt, asāṅkṣīt.

neṭi (6.1.5)
iḍādau sici parato halantāyāḥ prakṛter ādaico na bhavanti. akoṣīt.

vorṇoḥ (6.1.6)
ūrṇoter iḍādau sici parata aij vā bhavati. praurṇāvīt, praurṇavīt, praurṇuvīt.

halāder upāntasyāśvasakṣaṇahmyedito 'taḥ (6.1.7)
halāder halantasya śvasikṣaṇibhyāṃ hakāramakārayakārād editaś cānyasya yo 'kāra upāntas tasyeḍādau sicy ataṅpare parata ād vā bhavati. arāṇīt, araṇīt. halāder iti kim? mā bhavān aṭīt. upāntasyeti kim? arakṣīt. aśvasakṣaṇahmyedita iti kim? aśvasīt, akṣaṇīt; agrahīt, avamīt, avyayīt; aragīt. ata iti kim? akoṣīt. hala ity eva: avadhīt.

vadavrajalraḥ (6.1.8)
vadivrajor tāntānāṃ rephāntānāṃ ca halādīnāṃ yo 'kāras tasyeḍādau sici parata ād bhavati, nityaṃ punarvidhānāt. avādīt, avrājīt; acālīt, akṣārīt. upāntasyety eva: aśvallīt, avabhrīt.

ñṇiti (6.1.9)
ñiti ṇiti ca parata upāntasyāta ād bhavati. pākaḥ, pācakaḥ. upāntasyety eva: bhaṅgaḥ, bhañjakaḥ.

acaḥ (6.1.10)
ñiti ṇiti ca parato 'nantarasyāca ādaico bhavanti. kārakaḥ, nāyakaḥ, lāvakaḥ. babhṛveti nityatvād ake kṛte vakāreṇa vyavadhānān na bhaviṣyati.

kiti cāpatyādāv acām ādeḥ (6.1.11)
ñiti ṇiti kiti ca apatyādyarthavihite parataḥ prakṛter ye 'cas teṣām āder aca ādaico bhavanti. Dākṣiḥ, Plākṣiḥ. Aupagavaḥ. Aitikāyanaḥ. apatyādāv iti kim? kaṇḍūyati, śithilayati. acām iti kim? halāder api yathā syāt.

devikāśiṃśapādīrghasattraśreyasām āt (6.1.12)
ñṇiti kiti cāpatyādyarthavihite parataḥ prakṛter Devikādīnām acām āder aca ād bhavati. Dāvikam udakam, Dāvikākūlāḥ śālayaḥ; Pūrvadevikā nāma prācāṃ grāmaḥ, tatra bhavaḥ Pūrvaśāṃśapaḥ. Dīrghasattre bhavam, Dārghasattram. Śreyasi bhavam, Śrāyasam. apatyādāv ity eva: Devikīyati. kathaṃ Vahīnarasyāpatyam, Vaihīnariḥ? Vihīnaraśabdaḥ prakṛtyantaram asti.

kekayamitrayupralayānāṃ yāder iyaḥ (6.1.13)
Kekayādīnāṃ ñṇiti kiti ca parato 'cām āder aca ādaicaḥ siddhā eva, yakārādes tv avayavasya iyādeśo bhavati. Kaikeyaḥ, Maitreyaḥ. pralayād āgatam, prāleyaṃ himam.

aijbhāvino yvaḥ padāntāt prāg aic (6.1.14)
ñṇiti kiti cāpatyādyarthe vihite parata aijbhāvino 'caḥ sthāne yau yvau tābhyāṃ padāntābhyāṃ pūrvāv aicau bhavataḥ. vaiyākaraṇaḥ, Sauvaśvaḥ. aijbhāvina iti kim? dvyāśītikaḥ. atra hy uttarapadasyādaijvacanāt (6.1.26) pūrvapadasyādaicām abhāvaḥ. kathaṃ Pūrvatryalinde bhavaḥ, Pūrvatraiyalindaḥ? atrāpy uttarapadastho 'yam acām āder aca aijbhāvinaḥ sthāne yakāra itikṛtvā bhavaty eva. yva iti kim? dvaimāturaḥ. padāntād iti kim? Yataś chāttrāḥ, Yātāḥ.

dvārādīnām (6.1.15)
dvārādīnāṃ ñṇiti kiti ca parato yvābhyāṃ pūrvāv aicau bhavataḥ. dvāre niyukto, dauvārikaḥ - svaram adhikṛtya kṛto granthaḥ, sauvaraḥ - vyalkaśe bhavaḥ, vaiyalkaśa iti vipūrvāt pūrveṇaiva siddham - svastīty āha, sauvastikaḥ -svar bhavam, sauvam; asaṃkhyasyānārācchaśvato 'siti (5.3.140 Gaṇa) ity antyājādilopaḥ - svargagamanam āha, sauvargagamanikaḥ - Sphyakṛto 'patyam, Sphaiyakṛtaḥ - Svādumṛdor apatyam, Sauvādumṛdavaḥ - śuna idam, śauvanam; aṇi lopābhāvaḥ. śuno vikāraḥ, śauvaṃ māṃsam; añi lopa eva - śvādaṃṣṭrāyāṃ bhavaḥ, śauvādaṃṣṭro maṇiḥ; anyeṣām api (5.2.145) iti dīrghatvam - śvo bhavaḥ, śauvastikaḥ - svasyedam, sauvam - svagrāme bhavaḥ, sauvagrāmikaḥ; adhyātmāditvāṭ (3.3.29) ṭhañ - svādhyāyena jayati, sauvādhyāyikaḥ. svagrahaṇena siddhe svagrāmādipāṭhād iha na bhavati: svāpateyam.

nyagrodhasya kevalasya (6.1.16)
nyagrodhaśabdasyāsamastasya ñṇiti kiti ca parato yakārāt pūrvam aij bhavati. naiyagrodhaś camasaḥ. kevalasyeti kim? nyāgrodhamūlāḥ śālayaḥ. etac ca jñāpakaṃ tadādividheḥ, vyutpattipakṣe niyamārtham, avyutpattipakṣe vidhyartham.

na vyatihāre (6.1.17)
anyonyakriyākaraṇe yvaḥ padāntāt prāg aij na bhavati. vyāvakrośī, vyāvacarcī. striyāṃ ṇac (1.3.76), tasmād aṇ (4.4.21).

svāgatādīnām (6.1.18)
svāgatādīnāṃ ñṇiti kiti ca parato yvaḥ padāntāt prāg aij na bhavati. svāgatam ity āha, svāgatikaḥ - svadhvareṇa carati, svādhvarikaḥ - Svaṅgasyāpatyam, Svāṅgiḥ - Vyāṅgiḥ - Vyāḍiḥ - vyavahāreṇa carati, vyāvahārikaḥ.

śvāder iti (6.1.19)
śvaśabdāder ikārādau ñṇiti kiti ca parato yvaḥ prāg aij na bhavati. Śvabhastrasyāpatyam, Śvābhastriḥ. śvagaṇena carati, śvāgaṇikaḥ. kathaṃ Śvābhastrer idam, Śvābhastram iti? iñi lupte 'pi tatkṛtaḥ pratiṣedho bhavaty eva. itīti kim? śauvādaṃṣṭro maṇiḥ.

padasya vā (6.1.20)
śvaśabdādeḥ padāntasya ñṇiti kiti ca parato yvaḥ prāg aij na bhavati vā. śvāpadam, śauvāpadam.

uttarasya (6.1.21)
uttarapadasya ñṇiti kiti ca parato 'cām āder aca ādaico bhavanti. adhikāraś cāyam.

aṃśād ṛtoḥ (6.1.22)
avayavāt parasyottaravācina uttarapadasya ñṇiti kiti ca parato 'cām āder aca ādaico bhavanti. pūrvavārṣikaḥ. varṣāṇām ayaṃ pūrvabhāge pūrvaśabdaḥ. avayavo 'pi samudāyaśabdenocyata iti pūrvāś ca tā varṣāś ceti viśeṣaṇasamāsaḥ. aṃśād iti kim? ṛtvantarair vyavahitāsu pūrvavarṣāsu bhavaḥ, paurvavarṣikaḥ. sauvarṣikaḥ.

susarvārdhāj janapadasya (6.1.23)
susarvārdhebhyaḥ parasya janapadavācino ñṇiti kiti ca parato 'cām āder aca ādaico bhavanti. supāñcālakaḥ, sarvapāñcālakaḥ, ardhapāñcālakaḥ.

amadrāṇāṃ diśaḥ (6.1.24)
dikchabdāt parasya Madravarjitasya janapadavācina uttarapadasya ñṇiti kiti ca parato 'cām āder aca ādaico bhavanti. pūrvapāñcālakaḥ, uttarapāñcālakaḥ. amadrāṇām iti kim? paurvamadraḥ.

prācāṃ grāmāṇām (6.1.25)
dikchabdebhyaḥ pareṣāṃ prācyagrāmavācināṃ ñṇiti kiti ca parato 'cām āder aca ādaico bhavanti. Pūrvakārṣṇamṛttikaḥ. yady api Pūrvakṛṣṇamṛttiketi samudāyo grāmavācī, avayavo 'pi grāmavācy eva. nagarāṇām api grāmaviśeṣatvād bhavati: pūrvapāṭaliputrakaḥ.

saṃkhyāyāḥ saṃvatsaraparimāṇasyāsaṃjñāśāṇakulijasya (6.1.26)
saṃkhyāyāḥ parasya saṃvatsarasya parimāṇasya cāsaṃjñāsaṃbandhino 'śāṇakulijasya ca ñṇiti kiti ca parato 'cām āder aca ādaico bhavanti. dvisāṃvatsarikaḥ, dvisauvarṇikaḥ, dvisāptatikaḥ, dvināvatikaḥ. asaṃjñāṣāṇakulijasyeti kim? pānncalohitikam. dvaiśāṇaḥ, dvaikulijikaḥ.

varṣasyābhāvini (6.1.27)
saṃkhyāyāḥ parasya varṣasyābhāvini vihite ñṇiti kiti ca parato 'cām āder aca ādaico bhavanti. dvābhyāṃ varṣābhyāṃ bhṛto 'dhīṣṭo vā, dvivārṣikaḥ. abhāvinīti kim? trīṇi varṣāṇi bhāvi dhānyam, traivarṣikam.

jāte proṣṭhabhadrāt padasya (6.1.28)
proṣṭhabhadrābhyāṃ parasya padaśabdasya jātārthavihite ñṇiti kiti ca parato 'cām āder aca ādaico bhavanti. proṣṭhapadāsu jātaḥ, proṣṭhapādo brāhmaṇaḥ. bhadrapadāsu jātaḥ, bhadrapādaḥ. jāta iti kim? proṣṭhapadāsu bhavaḥ, prauṣṭhapado meghaḥ. bhādrapadaḥ.

hṛdbhagasindhoḥ pūrvasya ca (6.1.29)
hṛdādīnām uttarapadānāṃ pūrvapadasya ca ñṇiti kiti ca parato 'cām āder aca ādaico bhavanti. sauhārdam, saubhāgyam, Sāktusaindhavaḥ. Kacchāditvād (3.2.48) aṇ. sauhṛdam iti hṛdayasyāṇi hṛdādeśo (vgl. 5.2.55), na hṛd uttarapadam.

anuśatikādīnām (6.1.30)
anuśatikādīnāṃ ñṇiti kiti ca pare ubhayoḥ padayor acām āder aca ādaico bhavanti. anuśatikasyedam, ānuśātikam - anuhoḍena carati, ānuhauḍikaḥ - anusaṃvatsare dīyate, ānusāṃvatsarikaḥ - agāradhenor apatyam, āgāradhainavam - asihatyāyāṃ bhavam, āsihātyam - asyahatyaśabdo 'smin nastīti vimuktādibhyo (4.2.155) aṇ, āsyahātyaḥ - asya hetiḥ prayojanam asya, āsyahaitikaḥ; ata eva vacanāt padasamudāyāṭ ṭhañ, vibhakteś cāluk - Vadhyogasyāpatyam, Bidāditvād (2.4.22) añ, Vādhyaugaḥ - Puṣkarasado 'patyam, Pauṣkarasādiḥ; Bāhvāditvād (2.4.20) iñ - Anurahato 'patyam, Ānurāhatiḥ - Kurukataḥ, Kaurukātyaḥ; Gargāditvād (2.4.24) yañ - Kurupañcāleṣu bhavaḥ, Kaurupāñcālaḥ - Udakaśuddhasyāpatyam, Audakaṣauddhiḥ - iha loke bhavaḥ, aihalaukikaḥ - pāralaukikaḥ; lokāntāṭ (3.3.28) ṭhañ - sarvapuruṣānām idam, sārvapauruṣam - sarvabhūmer nimittam, saṃyoga utpāto vā, sārvabhaumaḥ - prayoge bhavaḥ, prāyaugikaḥ; adhyātmāditvāṭ (3.3.29) ṭhañ - parastriyā apatyam, pārastraiṇeyaḥ; kalyāṇyāditvāḍ (2.4.56) ḍhakīnaṅ - rājapuruṣāt ṣyañi, rājapauruṣyam; ṣyañīti kim? rājapuruṣāyaṇiḥ. agotrād ādaijādyaca (2.4.90) iti phiñ - Sūtranaḍasyāpatyam, Sautranāḍiḥ. ākṛtigaṇaś cāyam: abhigamārhā guṇāḥ, ābhigāmikāḥ - adhi deve bhavaḥ, ādhidaivikaḥ - ādhibhautikaḥ - catasra eva vidyāḥ, cāturvaidyam. evaṃ Śātakaumbham ityādy api siddham.

devatānāṃ cārthe sūktahaviṣoḥ (6.1.31)
devatāśabdānāṃ cārthavṛttīnāṃ sūktahaviṣor arthayor ñṇiti kiti ca pare ubhayoḥ padayor acām āder aca ādaico bhavanti. Āgnivāruṇaṃ havir vā. sūktahaviṣor iti kim? Skāndaviśākham.

nendrasya parasya (6.1.32)
Indraśabdasya paravyavasthitasya ñṇiti kiti ca parato 'cām āder aca aij na bhavati. Āgnīndram. parasyeti kim? Aindrāgnam.

dīrghād varuṇasya (6.1.33)
dīrghāt parasya Varuṇasya ñṇiti kiti ca parato 'cām āder aca ādaij na bhavati. Maitrāvaruṇam. dīrghād iti kim? Āgnivāruṇam.

prācāṃ nagarasya (6.1.34)
prācāṃ deśe vartamānasya nagarasya ñṇiti kiti ca parato 'cām āder aca ādaico bhavanti, pūrvasya ca. Sauhmanāgaraḥ, Pauṇḍranāgaraḥ. prācām iti kim? udīcāṃ grāme Mādranagare bhavaḥ, Mādranagaraḥ.

jaṅgaladhenubalajasya vā (6.1.35)
jaṅgalādīnāṃ pareṣāṃ ñṇiti kiti ca parato 'cām āder aca ādaico vā bhavanti, pūrvasya tu nityam. Kaurujāṅgalam, Kaurujaṅgalam. vaiśvadhainavam, vaiśvadhenavam. sauvarṇabālajam, sauvarṇabalajam.

ardhāt parimāṇasya pūrvasya tu vā (6.1.36)
ardhāt parasya parimāṇavācino ñṇiti kiti ca parato 'cām āder aca ādaico bhavanti, pūrvasya tu vā. ārdhadrauṇikaḥ, ardhadrauṇikaḥ.

nātaḥ (6.1.37)
ardhāt parasya parimāṇavācino ñṇiti kiti ca parato 'ta ān na bhavati, pūrvasya tu vā. ārdhaprasthikaḥ, ardhaprasthikaḥ. taparaḥ kim? ardhakhāryāṃ bhavā, Ardhakhārī, sā bhāryāsya, Ardhakhārībhārya ity ādaijjhetur (5.2.36) iti puṃvadbhāvapratiṣedho bhavati.

prād vāhanasya ḍhe (6.1.38)
praśabdāt parasya vāhanasya ḍhe parata ād bhavati, pūrvasya tu vā. Pravāhaṇasyāpatyam: Prāvāhaṇeyaḥ, Pravāhaṇeyaḥ. Śubhrāditvāḍ (2.4.53) ḍhak. Pravāhaṇeyī bhāryāsya, Pravāhaṇeyībhārya ity ādaijjhetur (5.2.36) iti puṃvadbhāvapratiṣedho yathā syāt. Pravāhaṇeyasya bhāvaḥ, Pravāhaṇeyakam ity atrāpi ḍhaḥ paro 'stīti vikalpo bhavati.

nañaḥ śucīśvarakṣetrajñakuśalanipuṇānām (6.1.39)
nañpareṣāṃ śucyādīnāṃ ñṇiti kiti ca parato 'cām āder aca ādaico bhavanti, pūrvasya tu vā. aśucer idam: āśaucam, aśaucam. ānaiśvaryam, anaiśvaryam. ākṣaitrajñyam, akṣaitrajñyam. brāhmaṇādipāṭhād (4.1.141) bhāve ṣyañ. akuśalasyedam; ākauśalam, akauśalam. ānaipuṇam, anaipuṇam, anaipuṇyam. anyapadārthād bhāve ṣyañādayo yathāyogaṃ bhavanti. katham ayāthātathyam, āyathātathyam iti? na yathātatham, ayathātatham. ayathātathasya bhāvaḥ, āyathātathyam. yathātathasya bhāvaḥ, yāthātathyam. na yāthātathyam, ayāthātathyam. evam āyathāpuryam, ayāthāpuryam.

hanas to 'ciṇṇaloḥ (6.1.40)
hanteś ciṇṇalor anyasmin ñiti ṇiti ca pare 'ntyasya takārādeśo bhavati. ghātayati, ghātakaḥ, sādhughātī, ghātaṃ ghātam, ghāto vartate. aciṇṇalor iti kim? aghāni, jaghāna.

āto yug aṇali (6.1.41)
ākārāntasya ṇalo 'nyasmin ñṇiti pare yug āgamo bhavati. dāyaḥ, dhāyaḥ. dāyakaḥ, dhāyakaḥ. adāyi, adhāyiṇau pukaṃ vakṣyati (6.1.45). aṇalīti kim? dadau, dadhau.

maḥ seṭo nāvamyamikamācamaviśramaḥ (6.1.42)
ñṇiti parato māntasya seṭo vamādivarjitasya yad uktaṃ tan na bhavati. śamaḥ, damaḥ. śamakaḥ, damakaḥ. aśami. adami. ma iti kim? pāṭhaḥ, pāṭhakaḥ. seṭa iti kim? yāmaḥ, yāmakaḥ. rāmakaḥ. avamyamikamācamaviśrama iti kim? vāmaḥ, vāmakaḥ, avāmi. āmaḥ, āmakaḥ, āmi. kāmaḥ, kāmakaḥ, akāmi. ācāmaḥ, ācāmakaḥ, ācāmi. viśrāmaḥ, viśrāmakaḥ, vyaśrāmi. aṇalīty eva: śaśāma. katham udyamaḥ, uparama iti? aḍa udyame, yamu uparame (Dhāt. 1.131. 296) iti nipātanāt siddham.

janivadhoḥ (6.1.43)
ñṇiti parato janer vadheś ca yad uktaṃ tan na bhavati. janaḥ, janakaḥ, ajani. vadhaḥ, vadhakaḥ, avadhi. aṇalīty eva: jajāna, vavādha.

mer ṇali vā (6.1.44)
mibādeśe ṇali parata ād vā bhavati. ahaṃ papāca, ahaṃ papaca. mer iti kim? sa papāca.

ṛrīvlīhrīknūyīkṣmāyyātāṃ pug ṇau (6.1.45)
arter iyarte riṅo rī vlī gatāv ity anayor hrī knūyī kṣmāyī ity eteṣām ākārāntānāṃ ca ṇau parataḥ pug āgamo bhavati. arpayati, repayati, vlepayati, hrepayati, knopayati, kṣmāpayati; yāpayati, dhāpayati, jāpayati. pūrvāntakarṇam adīdapad ity upāntahrasvārtham.

śāchāsāhvāvyāvepāṃ yuk (6.1.46)
śādīnāṃ ṇau parato yug āgamo bhavati. niśāyayati, avacchāyayati, avasāyayati, hvāyayati, vyāyayati, vāyayati, pāyayati. pāter lukaṃ vakṣyati (6.1.51). kṛtāttvānāṃ grahaṇāt pukaḥ prāptiṃ darśayati: iha prakaraṇe lākṣaṇikasyāpi grahaṇam astīti. tena krāpayati, jāpayatīty evamādi siddhaṃ bhavati. pāgrahaṇe pai ovai śoṣaṇe (Dhāt. 1.271) ity asyāpi grahaṇaṃ siddhaṃ bhavati.

vo vidhūnane juk (6.1.47)
vāter vidhūnane ṇau parato jug āgamo bhavati. pakṣakenopavājayati. vidhūnana iti kim? āvāpayati keśān. pai ovai śoṣaṇe (Dhāt. 1.271) ity asyāpi rūpam.

dhūñprīñor nuk (6.1.48)
dhūñaḥ prīñaś ca ṇau parato nug āgamo bhavati. dhūnayati, prīṇayati.

liyaḥ snehavilāpane vā (6.1.49)
liyaḥ snehadravīkaraṇe ṇau parato nug āgamo vā bhavati. ghṛtaṃ vilīnayati, ghṛtaṃ vilāyayati. īkārāntanirdeśāt kṛtāttvasya pug eva: ghṛtaṃ vilāpayati. snehagrahaṇaṃ kim? jatu vilāpayati.

lo luk (6.1.50)
lāter ṇau parato lug āgamo vā bhavati. ghṛtaṃ vilālayati, ghṛtaṃ vilāpayati. snehavilāpana ity eva: jaṭābhir ālāpayate. 

pāteḥ (6.1.51)
pāter ṇau parato lug āgamo bhavati, nityaṃ yogavibhāgāt. palayati.

prayoktur bhiyaḥ ṣuk (6.1.52)
bhiyo ṇau parataḥ ṣug āgamo bhavati, sā ced bhīḥ prayojakād bhavati. muṇḍo bhīṣayate. īkārāntanirdeśāt kṛtāttvasya pug eva: muṇḍo bhāpayate. prayojakād iti kim? kuñcikayainaṃ bhāyayati. karaṇād atra bhīr, na tu prayojakāt.

sphāyo vaḥ (6.1.53)
sphāyer ṇau parato vakāro 'ntyasya bhavati. sphāvayati. 

śader agatau taḥ (6.1.54)
śader agatyarthasya ṇau paratas takāro bhavati. phalāni śātayati. agatāv iti kim? gāḥ śādayati gopālakaḥ. kathaṃ vrīhīn rohayatīti? rupiṇā ruhiṇā ca siddham.

satyārthavedānām āpuk (6.1.55)
satyādīnāṃ ṇau parata āpug bhavati. satyāpayati, arthāpayati, vedāpayati.

mitāṃ hrasvaḥ (6.1.56)
ghaṭādayo mita (Dhāt. 1.548) iti vacanād ghaṭādīnāṃ ṇau parato hrasvo bhavati. ghaṭayati, vyathayati. ādaicpratiṣedhe vaktavye hrasvagrahaṇaṃ kim? śrā pāke (Dhāt. 1.542): śrapayati. anyatra śrāpayati. māraṇatoṣaṇaniśāneṣu jñā (543): saṃjñapayati paśūn, mārayatīty arthaḥ. vijñapayati rājānam, toṣayatīty arthaḥ. prajñapayati śastram, tejayatīty arthaḥ. eteṣv iti kim? ājñāpayati, vijñāpayati. kathaṃ prajñaptiṃ prajñapayati? lokaparitoṣaṇam apy atra vivakṣitam. kampane caliḥ (544): calayati. anyatra cālayati. ūrjane chadiḥ (545): chadayati. anyatra chādayati. jihvonmanthane laḍiḥ (546): laḍayati. anyatra lāḍayati. harṣaglepanayor madiḥ (547): madayati. anyatronmādayati. janījṝknasurañjo 'mantāś ca (549): janayati, jarayati, knasayati, rajayati mṛgān. ṇau mṛgaramaṇe (5.3.30) iti anunāsikalopaḥ. amantāḥ: ramayati, damayati, yamayati, saṃkramayati. kathaṃ saṃkrāmayati? saṃkrāmaṃ karotīti ṇic. jvalahvalahmalanamām aprādīnāṃ vā (550): jvalayati, jvālayati. hvalayati, hvālayati. hmalayati, hmālayati. namayati, nāmayati. aprādīnām iti kim? prajvālayati, prahvālayati, prahmālayati; praṇāmayati, upanāmayati. glāsnāvanuvamāṃ ca (551): glapayati, glāpayati. snapayati, snāpayati. vanayati, vānayati. vamayati, vāmayati. aprādīnām ity eva: praglāpayati, prasnāpayati, upavānayati, udvāmayati. na kamyamicamām (552). amantā iti hrasvatve prāpte pratiṣedhaḥ: kāmayate, āmayati, ācāmayati. śamo 'darśane (553). adarśane 'rthe śamo hrasvo bhavati. śamayati rogam. adarśana iti kim? niśāmayati brāhmaṇān. skhader apaparibhyāṃ ca (555). apaparibhyāṃ parasya kevalasya ca skhader hrasvo bhavati. apaskhadayati, pariskhadayati, skhadayati. skhada skhadane (Dhāt. 1.517) iti siddhe niyamārthaṃ vacanam: praskhādayati. phaṇa gatau (556): phaṇayati. anyatra phāṇayati, phāṇitam, phāṇṭam.

ciṇṇamor dīrghaś ca (6.1.57)
ciṇi ṇamuli ca parato mitāṃ hrasvo bhavati, dīrghaś ca. aghaṭi, aghāṭi. ghaṭaṃ ghaṭam, ghāṭaṃ ghāṭam. dīrghagrahaṇaṃ kim? anupāntasyāpi yathā syāt. akṣañji, akṣāñji. kṣañjaṃ kṣañjam, kṣāñjaṃ kṣāñjam. adakṣi, adākṣi. dakṣaṃ dakṣam, dākṣaṃ dākṣam.

chāder ghe (6.1.58)
chāder ghe parato hrasvo bhavati. uraśchadaḥ. gha iti kim? chādayati.

prādāv ekasmin (6.1.59)
ekasmin neva prādau sati cchāder ghe parato hrasvo bhavati. pracchadaḥ, paricchadaḥ. ekasmin niti kim? samabhicchādaḥ, samupacchādaḥ. katham ācchādaḥ? aṇyantād ghañi bhaviṣyati.

ismantrankviṣu (6.1.60)
chāder isādiṣu parato hrasvo bhavati. chadiḥ, chadma, chattram, upacchat.

caṅy upāntasya (6.1.61)
caṅpare ṇau parata upāntasya hrasvo bhavati. acīkarat. upāntasyeti kim? acakāṅkṣat. mā bhavān aṭiṭad iti nityād api dvirvacanād antaraṅgaṃ hrasvatvam eva pūrvaṃ bhavati. tathā hi: mā bhavān oṇiṇad ity oṇṛ apanayane (Dhāt. 1.148) ity asya ṛdupalakṣaṇaṃ .ãu hrasvapratiṣedhārtham. alīlavad ity aijāvādeśāv evāntaraṅgau, akṛte caṅi kṛtatvāt. tathādīdapad iti pug evāntaraṅgaḥ. avīvadad vīṇāṃ parivādakenety ekasya ṇico lopān nāglopi (6.1.62) iti pratiṣedhaḥ prāpnoti. ṇijātinirdeśān na bhaviṣyati.

nāglopiśāsvṛditām (6.1.62)
aglopināṃ śāser ṛditāṃ ca caṅpare ṇau parato hrasvo na bhavati. mālām ākhyātavān, amamālat. rājānam atikrāntavān, atyararājat. aśaśāsat. ayayācat, aḍuḍhaukat.

bhrājabhāsabhāṣadīpajīvamīlapīḍāṃ vā (6.1.63)
bhrājādīnāṃ ṇau caṅi hrasvo vā bhavati. abibhrajat, ababhrājat. abībhasat, ababhāsat. abībhaṣat, ababhāṣat. adīdipat, adidīpat. ajījivat, ajijīvat. amīmilat, amimīlat. apīpiḍat, apipīḍat. bhrājabhāsor ṛdupalakṣaṇatvaṃ hrasvatvapratiṣedhārtham anarthakam.

kaṇādīnām (6.1.64)
kaṇādīnāṃ caṅpare ṇau parato hrasvo vā bhavati. acīkaṇat, acakāṇat. avīvaṇat, avavāṇat. 

ur ṛt (6.1.65)
ṛvarṇasyopāntasya caṅpare ṇau parata ṛdādeśo vā bhavati. irarārām apavādaḥ. acīkṛtat, acikīrtat. avīvṛtat, avavartat. amīmṛjat, amamārjat.

ghra it (6.1.66)
jighrateś caṅpare ṇau parata idādeśo bhavati vā. ajighripat, ajighrapat.

sthaḥ (6.1.67)
tiṣṭhateś caṅi ṇau parata id bhavati, nityaṃ yogavibhāgāt. atiṣṭhipat.

pibaḥ pīpyaḥ (6.1.68)
pibateḥ sadvirvacanasya pīpyādeśo bhavati. apīpyat.

deṅo digi liṭi (6.1.69)
dayateḥ sadvirvacanasya liṭi parato digyādeśo bhavati. avadigye, avadigyāte. liṭīti kim? dedīyate.

adhātoḥ kīd ato 'supa āpi (6.1.70)
āpi pare 'dhātor yaḥ kakāras tasmāt pūrvasyāta idādeśo bhavati, sa ced āb asupaḥ paro bhavati. jaṭilikā, kārikā, māmikā, pācikā. adhātor iti kim? śakā. kīti kim? nandanā. ata iti kim? gokā, naukā. taparaḥ kim? rākā. asupa iti kim? bahuparivrājakā Mathurā. bahucarmiketi kakāreṇa supo vyavadhānāt siddham. āpīti kim? kārakaḥ.

yakābhyām āpo 'tyaktyapo vā (6.1.71)
tyaktyapo varjitasyādhātor yau yakārakakārau tābhyāṃ parasyāpaḥ sthāne yo 'kāras tasya ke āppare parata idādeśo vā bhavati, sa ced āb asupaḥ paro bhavati. ibhyikā, ibhyakā. caṭakikā, caṭakakā. yakābhyām iti kim? aśvikā. āpa iti kim? Sāṃkāśye bhavā, Sāṃkāśyikā. pakāraḥ kim? śubhaṃyikā. atyaktyapa iti kim? dākṣiṇātyikā, ihatyikā. adhātor ity eva: sunayikā, aśokikā.

bhastraiṣājājñādvāsvānām (6.1.72)
bhastrādīnām āpaḥ sthāne 'taḥ ke parata āpy asupa ittvaṃ vā bhavati. bhastrikā, bhastrakā. naitad asti, anuktapuṃskād (6.1.73) ity eva siddham. idaṃ tarhi: avidyamānabhastrā, abhastrā, sā ced alpā hrasvā vā, abhastrikā, abhastrakā. bahubhastrikā, bahubhastrakā. atibhastrikā, atibhastrakā. nirbhastrikā, nirbhastrakā. atra hi hrasvatve kṛte bhāṣitapuṃskād āb vidhīyate. yā tu na bhāstrā, abhastrā, tasyābhāṣitapuṃskād āpa uttareṇaiva siddham: abhastrakā, abhastrikā, abhastrākā. paramabhastrakā, paramabhastrikā, paramabhastrākā. eṣikā, eṣakā. ajikā, ajakā. anajikā, anajakā. bahvajikā, bahvajakā. jñikā, jñakā. ajñikā, ajñakā. bahujñikā, bahujñakā. dvike, dvake. svikā, svakā. asvikā, asvakā. iha tv aneṣakā, advakety akaco madhyapātitvād asupa iti pratiṣedhena bhavitavyam. svaśabdasya tu jñātidhanākhyāyāṃ ka eveti tena vyavadhānād asupa iti pratiṣedho nāsti.

anuktapuṃskād āc ca (6.1.73)
abhāṣitapuṃskād vihitasyāpaḥ sthāne 'taḥ ke parata āpy asupa ittvam āttvaṃ ca vā bhavati. khaṭvikā, khaṭvakā, khaṭvākā. na khaṭvā, akhaṭvā, sā ced alpā hrasvā vā, akhaṭvikā, akhaṭvakā, akhaṭvākā. yā tv avidyamānā khaṭvāsyāḥ, sākhaṭvikaiva, bhāṣitapuṃskatvāt. evam atikhaṭvikā.

vartakā śakunau (6.1.74)
vartaketi śakunāv abhidheye nipātyate. vartakā pakṣī. vartikaivānyā.

sūtakāputrakāvṛndārakāḥ (6.1.75)
eṣām ittvābhāvo vā nipātyate. sūtakā, sūtikā. putrakā, putrikā. vṛndārakā, vṛndārikā.

narikā (6.1.76)
narān kāyatīti nariketi nityam ittvaṃ yogavibhāgān nipātyate.

na yattadoḥ (6.1.77)
yattador idādeśo na bhavati. yakā, sakā. yakāṃ takāṃ pacāmahe.

āśiṣi (6.1.78)
āśiṣi gamyamānāyām ittvaṃ na bhavati. jīvatāt, jīvakā. nandatāt, nandakā.

kṣipakādīnām (6.1.79)
kṣipakādīnām ittvaṃ na bhavati. kṣipakā - dhuvakā - eḍakā - caṭakā - devakā.

tārakā jyotiṣi (6.1.80)
tāraketi jyotiṣi vācye nipātyate. tārikānyā.

varṇakā tāntave (6.1.81)
varṇaketi tāntave dravye 'bhidheye nipātyate. varṇikānyā.

aṣṭakā pitṝṇām (6.1.82)
aṣṭaketi nipātyate pitṛsaṃbandhinī cet. anyatrāṣṭikā khārī. katham upatyakā, adhityaketi? tyakannipātanād (4.2.35) eva siddham.

cajoḥ kur ghiṇṇyatoḥ (6.1.83)
cakārajakārayor ghiti ṇyati ca parataḥ kavargādeśo bhavati. pākaḥ, rāgaḥ, tyāgaḥ; pākyam, vākyam, vyaṅgyam.

nyaṇkvādayaḥ (6.1.84)
nyaṅkvādayaḥ śabdāḥ kṛtakutvā nipātyante. nyaṅkuḥ - madguḥ - bhṛguḥ - takram - vakram - okas - dṛk - meghaḥ, arghaḥ, nidāghaḥ, avadāghaḥ. nipātanaṃ ca viśiṣṭaviṣayam eva, na sarvatra bhavati: mehaḥ, arhaḥ, nidāhaḥ, avadāhaḥ - vyatiṣangaḥ, avasargaḥ, vyatibhaṅgaḥ, anuṣaṅga iti ghāntā bhaviṣyanti, kartary api bahulādhikārāt; ata evaitebhyo 'j na prayokṣyate - śvapākaḥ, māṃsapākaḥ, ulūkapākaḥ, kapotapāka iti pākaśabdena samāso bhaviṣyati, vyāpyād aṇ (1.2.1) etebhyo bahulādhikārān (1.1.103) na prayokṣyate -- dūrepākaḥ, kṣaṇepākaḥ, phalepākaḥ. saptamyā bahulam (5.2.1) ity aluk, ḍābantāv apy ata eva siddhau. ukārāntā ity apare paṭhanti: dūrepākuḥ, kṣaṇepākuḥ, phalepākur iti, teṣām auṇādikatvāt samupapannam -- nyag ruṇaddhīti nyagrodhaḥ -- vīrut, anyeṣām api (5.2.145) iti dīrghatvam; ato dhatvam apy etayor na vaktavyam.

ñṇinni hano haḥ (6.1.85)
ñiti ṇiti nakāre ca parato hanter hakārasya kutvaṃ bhavati. ghātaḥ, ghātakaḥ, ghnanti. hananīyaka iti na bhavati vyavadhānāt.

dvitvahetau (6.1.86)
dvirvacanahetau pare hanter hakārasya kutvaṃ bhavati. jaṅghanyate, jighāṃsati. jihananīyiṣatīti na bhavati vyavadhānāt.

her acaṅi (6.1.87)
dvitvahetāv acaṅi parato hinoteḥ kutvaṃ bhavati. prajighāya, prajighīṣati. acaṅīti kim? prājīhayat. ṇivyavadhānād eva siddhe 'caṅīti pratiṣedhād anyatra ṇijvyavahite 'pi dvitvahetau kutvaṃ bhavati: prajighāyayiṣati.

sanliṭor jeḥ (6.1.88)
sani liṭi ca parato jayateḥ kutvaṃ bhavati. jigīṣati, jigāya. sanliṭor iti kim? jejīyate. iha kasmān na bhavati: jijyatuḥ, jijyur iti? lākṣaṇikatvāt. jināter hi yaṇa iki kṛte etad rūpam.

cer vā (6.1.89)
cinoteḥ sanliṭoḥ parataḥ kutvaṃ vā bhavati. cikīṣati, cicīṣati. cikāya, cicāya. sanliṭor ity eva: cecīyate.

na kvādeḥ (6.1.90)
kavargāder dhātoḥ kutvaṃ na bhavati. kūjaḥ, kūjyam. kharjaḥ, kharjyam.

ajivrajoḥ (6.1.91)
ajer vrajeś ca kutvaṃ na bhavati. samājaḥ, udājaḥ; parivrājaḥ, parivrājyam. kathaṃ bhuja iti? bhujeḥ ko bhaviṣyati. karaṇam api kartṛtayā vivakṣyate. kathaṃ nyubjaḥ? aci kartari bhaviṣyati. bhoga iti ghañi, abhyudgaḥ, samudga iti gamer ḍo bhaviṣyati.

vañcer gatau (6.1.92)
vañcer gatau gamyamānāyāṃ kutvaṃ na bhavati. vañcyaṃ vañcanti vaṇijaḥ. gatāv iti kim? vaṅkaṃ kāṣṭham. kuṭilam ity arthaḥ.

ṇya āvaśyake (6.1.93)
ṇye parata āvaśyake 'rthe kutvaṃ na bhavati. pācyam, avaśyapācyam. mocyam, avaśyamocyam. āvaśyaka iti kim? pākyam.

ṛcarucayācatyajām (6.1.94)
ṛcādīnāṃ ṇye parataḥ kutvaṃ na bhavati. arcyam, rocyam, yācyam, tyājyam. ṛcer ata eva ṇyaḥ.

vaco 'śabdākhyāyām (6.1.95)
vacer ṇye parato 'śabdākhyāyāṃ gamyamānāyāṃ kutvaṃ na bhavati. vācyam, pravācyam. aśabdākhyāyām iti kim? vākyam.

prayojyaniyojyau śakye (6.1.96)
etau śabdau śakye 'rthe nipātyete. śakyaḥ prayoktum, prayojyaḥ. śakyo niyoktum, niyojyaḥ. śakya iti kim? prayogyaḥ, niyogyaḥ.

bhojyam anne (6.1.97)
bhojyam ity anne 'bhidheye nipātyate. bhojya odanaḥ, bhojyā yavāguḥ. anna iti kim? bhogyaḥ kambalaḥ.

yajo bahulam (6.1.98)
yajer bahulaṃ kutvaṃ na bhavati. yājyam, prayājyam, patnīsaṃyājaḥ, upāṃśuyājaḥ, ṛtuyājaḥ; yāgaḥ, prayāgaḥ, anuyāgaḥ.

olopaḥ śye (6.1.99)
śye parata okārasya lopo bhavati. do: avadyati. so: avasyati.

ksasyāci (6.1.100)
ksasyājādau parato 'ntyasya lopo bhavati. adhukṣātām, adhukṣi. acīti kim? adhukṣat.

lug vā duhadihalihaguhāṃ taṅi dantye (6.1.101)
duhādīnāṃ taṅi dantye parataḥ ksasya lug vā bhavati. luggrahaṇaṃ sarvalopārtham. adugdha, adhukṣata. adugdhāḥ, adhukṣathāḥ. adugdhvam, adhukṣadhvam. aduhvahi, adhukṣāvahi. adigdha, adhikṣata. alīḍha, alikṣata. nyagūḍha, nyaghukṣata. duhādīnām iti kim? vyatyamukṣata. taṅīti kim? adhukṣat. dantya iti kim? adhukṣāmahi.

śamām aṣṭānāṃ śye dīrghaḥ (6.1.102)
śamādīnām aṣṭānāṃ śye parato dīrgho bhavati. śāmyati, dāmyati, tāmyati, śrāmyati, bhrāmyati, kṣāmyati, klāmyati, mādyati. aṣṭānām iti kim? asyati. śya iti kim? bhramati.

ṣṭhivuklamācamāṃ śiti (6.1.103)
ṣṭhīvateḥ klamer ācameś ca śiti parato dīrgho bhavati. ṣṭhīvati, klāmati, ācāmati. āṅpūrvagrahaṇaṃ kim? camati.

kramo 'taṅāne (6.1.104)
kramater ataṅāne śiti parato dīrgho bhavati. krāmati, krāman. ataṅāna iti kim? ākramate sūryaḥ. ākramamāṇaḥ sūryaḥ.

iṣugamiyamāṃ chaḥ (6.1.105)
iṣuprabhṛtīnāṃ śiti parataś cho bhavati. ichati, gacchati, yacchati. ukāragrahaṇaṃ kim? iṣyate, iṣnāti. paryeṣateś ca na bhavati.

pāghrādhmāsthāmnādāṇdṛśaśadasadāṃ pibajighradhamatiṣṭhamanayacchapaśyaśīyasīdāḥ (6.1.106)
pādīnāṃ śiti parataḥ pibādaya ādeśā bhavanti. piber adantatvād adeṅ na bhavati. pibati, jighrati, dhamati, tiṣṭhati, manati, yacchati, paśyati, śīyate, śīdati. katham ṛcchati, dhāvatīti? prakṛtyantaratvāt. arteḥ śiti prayogo na bhaviṣyati, gharatyādivan niyataviṣayatvāt. sartes tu visarati, prasaratīti siddham ādeśābhāvāt.

jñājanor jāḥ (6.1.107)
jānāter janeś ca śiti parato jādeśo bhavati. jānāti, jāyate.

pvādīnāṃ hrasvaḥ (6.1.108)
pvādīnāṃ śiti parato hrasvo bhavati. punāti, lunāti. pvādaya āgaṇāntāḥ. kathaṃ jānāti? jñājanor jā (6.1.107) iti dīrghoccāraṇāt.

mider et (6.1.109)
mider ikārasya śiti parata ekāro bhavati. medyati, pramedyati. pratiṣedhavādhanārtha ārambhaḥ.

ṣaṣṭhādhyāyasya prathamaḥ pādaḥ samāptaḥ.


iko 'deṅ kriyārthāyāḥ (6.2.1)
igantāyāḥ prakṛteḥ kriyārthāyā adeṅo bhavanti. kartā, cetā, stotā. atra pratyāsatter ikārasyaikāraḥ, ukārasyaukāraḥ, pāriśeṣyād ṛkārasyākāraḥ. ika iti kim? yānam, mlāyati, umbhitā. kriyārthāyā iti kim? vāyubhiḥ, paṭutaraḥ, agnikāmyati.

uśnoḥ (6.2.2)
prakṛter vihitasyokārasya śnoś cādeṅo bhavanti. karoti, cinoti. kathaṃ tarur, madgur iti? śnusāhacaryād vikaraṇasyaiva grahaṇam.

juspukoḥ (6.2.3)
jusi puki ca parata iko 'deṅo bhavanti. abibhayuḥ, abibharuḥ, ajuhavuḥ. hrepayati, knopayati. ika ity eva: anenijuḥ, yāpayati. kathaṃ cinuyuḥ? atra dvau pratiṣedhau, apidāśrayo yāsuḍāśrayaś ca.

laghor upāntasya (6.2.4)
upāntasyeko laghor adeṅo bhavanti. vartitā, bhettā, boddhā, yoddhā. laghor iti kim? dhūpitā. upāntasyeti kim? ruṇaddhi. kriyārthāyā ity eva: kāṣṭhabhidbhyām.

sṛjidṛesor jhaly am (6.2.5)
sṛjer dṛśeś ca jhalādau parato 'm āgamo bhavati. sraṣṭā, sraṣṭum. draṣṭum. katham asrākṣīt, adrākṣīt? adeṅapavādo 'yaṃ yogaḥ, ādaic tu bhavaty eva. jhalīti kim? sarjanam, darśanam. kṅitīti pratiṣedhāt sṛṣṭam, dṛṣṭam. kriyārthāyā ity eva: rajjusṛḍbhyām.

spṛśamṛśakṛṣatṛpadṛpasṛpāṃ vā (6.2.6)
spṛśādīnāṃ jhalādau parato 'm āgamo bhavati vā. spraṣṭā, sparṣṭā. mraṣṭā, marṣṭā. kraṣṭā, karṣṭā. traptā, tarptā. draptā, darptā. sraptā, sarptā. jhalīty eva: sparśanam. kriyārthāyā ity eva: ghṛtaspṛgbhyām.

dviruktasya nācy aliṭi (6.2.7)
dṛtadvirvacanasya laghūpāntasyājādāv aliṭi parato yad uktaṃ tan na bhavati. nenijāni, anenijam. dviruktasyeti kim? vedāni, avedam. acīti kim? nenekti. aliṭīti kim? nineja. upāntasyety eva: juhavāni.

tiṅśity apidāśīrliṅi (6.2.8)
tiṅi śiti cāpity anāśīrliṅi ca parata iko 'deṅo na bhavati. cinutaḥ, cinvanti, bibhidatuḥ, bibhiduḥ; tudati, nudati; cinvīta. tiṅśitīti kim? kartā. apidāśīrliṅīti kim? tarati, bibheda, ceṣīṣṭa. kathaṃ babhūva, babhūvitheti? nityatvād vuki kṛte vakāreṇa vyavadhānān na bhaviṣyati.

jāgur aliṭi (6.2.9)
jāgartes tiṅi śiti cāpity aliṭi parato 'deṅo na bhavanti. jāgṛtaḥ, jāgṛthaḥ; jāgrat. aliṭīti kim? jajāgaratuḥ, jajāgaruḥ. tiṅśitīty eva: jāgaritā. apidāśīrliṅīty eva: jāgarti, jāgariṣīṣṭa.

ciṇṇalṅitsu (6.2.10)
jāgarteś ciṇṇalor aca ādviṣaye ṅity eva ca pratiṣedhaviṣaye 'deṅo na bhavanti. ajāgāri, jajāgāra, jāgṛyāt. kathaṃ jāgṛviḥ? auṇādikatvān na bhaviṣyati. eteṣv iti kim? jāgarayati, jāgarakaḥ, jāgaraḥ, jāgaritaḥ, jāgaryāt.

kṅiti (6.2.11)
kiti ṅiti ca parataḥ prakṛter iko 'deṅo na bhavanti. kṛtam, jitam, śuddham, buddham. narīnṛtyate, cecīyate, toṣṭūyate, lolūyate.

atiṅy āc ca tallope (6.2.12)
atiṅi parataḥ kito ṅitaś ca tallope satīko 'deṅo na bhavanti, āc ca. yaglope: kusubhitā, magadhakaḥ. kyajlope: samidhitā. yaṅlope: loluvaḥ, popuvaḥ, cecyaḥ, dedyaḥ, nenyaḥ, marīmṛjaḥ, bebhiditā. atiṅīti kim? roravīti. nikucitam iti kidāśrayapratiṣedhaḥ.

kuṭādīnām añṇiti (6.2.13)
ñito ṇitaś cānyasmin parataḥ kuṭādīnām adeṅo na bhavanti. utkuṭitā, utkuṭitum, utkuṭitavyam. utpuṭitā, utpuṭitavyam. añṇitīti kim? utkoṭaḥ, utpoṭakaḥ.

vija iṭi (6.2.14)
vijer iḍādau parato 'deṅ na bhavati. udvijitā, udvijitum, udvijitavyam. iṭīti kim? udvejanam.

vorṇoḥ (6.2.15)
ūrṇoter iḍādau parato 'deṅ vā na bhavati. prorṇavitā, prorṇuvitā.

tatavator apūśīsvidimidikṣvididhṛṣaḥ (6.2.16)
tatavator iḍādyoḥ parataḥ pūprabhṛtivarjitānām evādeṅ na bhavati. tṛṣitaḥ, tṛṣitaḥ, tṛṣitavān. ruṣitaḥ, ruṣitavān. pvādiparyudāsaḥ kim? pavitaḥ, pavitavān. śayitaḥ, śayitavān. prasveditaḥ, prasveditavān. prameditaḥ, prameditavān. prakṣveditaḥ, prakṣveditavān. dharṣitaḥ, dharṣitavān. iṭīty eva: pūtaḥ, prasvinnaḥ. 

mṛṣo 'kṣāntau (6.2.17)
kṣamāyā anyasmin mṛṣes tatavator iḍādyoḥ parato 'deṅo na bhavanti. apamṛṣitaṃ vākyam āha. akṣāntāv iti kim? marṣitaḥ, marṣitavān.

udupāntasya śabvato bhāvārambhayor vā (6.2.18)
ud upānto yasya śabvatas tasya bhāve kriyārambhe ca tatavator iḍādyoḥ parato 'deṅo vā na bhavanti. dyutitam anena, dyotitam anena. pradyutitaḥ, pradyotitaḥ. udupāntasyeti kim? sveditam anena, prasveditaḥ. śabvata iti kim? gudhitam anena, pragudhitaḥ. bhāvārambhayor iti kim? rucitā kanyā. iṭīty eva: rūḍham anena, prarūḍhaḥ.

mṛḍamṛdagudhakuṣakliśavadavasalucagrahāṃ ktvi (6.2.19)
mṛḍādīnām eveḍādau ktvi parato 'deṅo na bhavanti. mṛḍitvā, mṛditvā, gudhitvā, kuṣitvā, kliśitvā, uditvā, uṣitvā, lucitvā, gṛhītvā. mṛḍādīnām iti kim? devitvā, pavitvā. iṭīty eva: pūtvā.

ṛtatṛṣamṛṣakṛśāṃ vā (6.2.20)
ṛtādīnām iḍādau ktvi parato 'deṅ vā na bhavati. ṛtitvā, artitvā. tṛṣitvā, tarṣitvā. mṛṣitvā, marṣitvā. kṛśitvā, karśitvā.

ralo halāder idutoḥ sani ca (6.2.21)
ralantasya halāder yāv idutau tayor iḍādau ktvi sani ca parato 'deṅo vā na bhavanti. likhitvā, lekhitvā; lilikhiṣati, lilekhiṣati. dyutitvā, dyotitvā; didyutiṣate, didyotiṣate. rala iti kim? devitvā, dideviṣati. halāder iti kim? eṣitvā, eṣiṣiṣati. idutor iti kim? vartitvā, vivartiṣate. iṭīty eva: bhuktvā, bubhukṣate.

rudavidamuṣagrahām (6.2.22)
rudādīnām iḍādau sani ktvi ca parato 'deṅo na bhavanti. ruditvā, rurudiṣati. viditvā, vividiṣati. muṣitvā, mumuṣiṣati. gṛhītvā. sani nāsty udāharaṇam iḍabhāvāt.

iko 'niṭi (6.2.23)
igantasyāniḍādau sani parato 'deṅo na bhavanti. cicīṣati, tuṣṭūṣati, cikīrṣati. aniṭīti kim? śiśayiṣate.

upāntasya (6.2.24)
antasya samīpasyeko 'niḍādau sani parato 'deṅo na bhavanti. bibhitsati, bubhutsate, vivṛtsati, dhipsati, jighṛkṣati. aniṭīty eva: vivartiṣate.

liṅsicos taṅi (6.2.25)
liṅi sici ca taṅpara upāntasyeko 'deṅo na bhavanti. bhitsīṣṭa, bhutsīṣṭa. abhitta, abuddha. taṅīti kim? abhaits¯t. aniṭīty eva: vardhiṣīṣṭa, avardhiṣṭa. upāntasyety eva: ceṣīṣṭa, aceṣṭa.

uḥ (6.2.26)
ṛvarṇāntasya liṅsicos taṅi pare 'deṅo na bhavanti. kṛṣīṣṭa, akṛta. taṅīty eva: akārṣīt, jāgaryāt. aniṭīty eva: variṣīṣṭa, avariṣṭa.

sici dādhāsthām ic ca (6.2.27)
dā dhā sthā ity eteṣāṃ sici taṅpare parata idādeśo bhavati, adeṅ ca na bhavati. ādita, ādhita, upāsthita. taṅīty eva: adāt, adhāt, asthāt.

gāṅa īt sye ca (6.2.28)
gāṅaḥ sye sici ca parata īd bhavati, adeṅ ca na bhavati. adhyagīṣyata, adhyagīṣṭa. ataṅīty eva: agāt.

bhūsuvo 'dves tiṅi (6.2.29)
bhū sū ity etayor adviruktayos tiṅi parato 'deṅ na bhavati. abhūt, abhūḥ. suvai, suvāvahai, suvāamhai. adver iti kim? bobhavīti. tiṅīti kim? bhavitā.

hali pity uta aut (6.2.30)
halādau tiṅi piti pare udantasya audādeśo bhavati. rauti, rauṣi, raumi. yauti, yauṣi, yaumi. halīti kim? ravāṇi. pitīti kim? rutaḥ, ruthaḥ. uta iti kim? eti. adver ity eva: juhoti.

vorṇoḥ (6.2.31)
ūrṇotes tiṅi hali piti parata uta audādeśo vā bhavati. prorṇauti, prorṇoti. halīty eva: prorṇavāṇi. pitīty eva: prorṇutaḥ. 

nāli (6.2.32)
ekāli hali tiṅi piti parata ūrṇoter audādeśo na bhavati. praurṇot, praurṇoḥ.

tṛṇaha im (6.2.33)
tṛheḥ kṛtaśnamkasya tiṅi hali piti parata im āgamo bhavati. tṛṇeḍhi, tṛṇekṣi, tṛṇehmi, atṛṇeṭ. halīty eva: tṛṇahāṇi. pitīty eva: tṛṇḍhaḥ.

bruva īṭ (6.2.34)
bruvaḥ parasya halādes tiṅaḥ pita īḍ āgamo bhavati. bravīti, abravīt. halīty eva: bravāṇi. pitīty eva: brūtaḥ.

yaṅo vā (6.2.35)
yaṅantāt parasya tiṅo halādeḥ pita īḍ bhavati vā. bobhavīti, bobhoti. vyavasthitavibhāṣayā kvacid bhavaty eva: vāvadīti, lālapīti. kvacin na bhavati: narnartti. halīty eva: bobhavāni. pitīty eva: bobhūtaḥ.

astisico 'laḥ (6.2.36)
asteḥ sicaś ca parasyaikālas tiṅa īḍ bhavati. āsīt; akārṣīt. ala iti kim? āstām. halīty eva: kārayāmāsa.

rudbhyaḥ pañcabhyo 'ṭ ca (6.2.37)
rudādibhyaḥ pañcabhyaḥ parasyaikālas tiṅa īḍ bhavati, aṭ ca. arodīt, arodat. asvapīt, asvapat. prāṇīt, prāṇat. aśvasīt, aśvasat. ajakṣīt, ajakṣat. pañcabhya iti kim? ajāgaḥ. ala ity eva: roditi. halīty eva: ruroda.

adaḥ (6.2.38)
atteḥ parasyaikālas tiṅo 'ḍ bhavati. ādat. ala ity eva: atti.

ata ād yañi (6.2.39)
adantasya yañādau tiṅi parata ād bhavati. pacāmi, kariṣyāmi. prakṛter asaṃbhavān na bhaviṣyati. ata iti kim? ruvaḥ, rumaḥ. yañīti kim? bhavati. tiṅīty eva: keśavaḥ, ūṣaraḥ.

supi (6.2.40)
supi yañādau parato 'ta ād bhavati. vṛkṣābhyām, plakṣābhyām. ata ity eva: vāyubhyām. yañīty eva: vṛkṣasya.

bahuṣu jhaly et (6.2.41)
bahuṣv artheṣu yaḥ sup tasmiñ jhalādau parato 'ta ettvaṃ bhavati. vṛkṣebhyaḥ, plakṣebhyaḥ. vṛkṣeṣu. bahuṣv iti kim? vṛkṣābhyām. jhalīti kim? vṛkṣāṇām. supīty eva: yajadhvam. ata ity eva: khaṭvābhyaḥ.

osi (6.2.42)
osi parato 'ta ettvaṃ bhavati. vṛkṣayoḥ svam, vṛkṣayor nidhehi. ata ity eva: vāyvoḥ.

ṭi cāpaḥ (6.2.43)
ṭākāra osi ca parata āpa ettvaṃ bhavati. khaṭvayā, khaṭvayoḥ. bahurājayā, bahurājayoḥ. pakāraḥ kim? kīlālapā brāhmaṇena. katham atikhaṭveneti? dīrgharūpāśrayaṇān na bhaviṣyati.

saṃbodhane sau (6.2.44)
saṃbodhane sau parata āpa ettvaṃ bhavati. he khaṭve, he bahurāje. saṃbodhana iti kim? khaṭvā. sāv iti kim? he khaṭvāḥ.

ambārthānām aḍalekānāṃ hrasvaḥ (6.2.45)
ambāparyāyāṇāṃ ḍakāralakārekchabdarahitānāṃ saṃbodhane sau parato hrasvo bhavati. he amba, he akka, he alla. aḍalekānām iti kim? he ambāḍe, he ambāle, he ambike.

ṅyūṅaḥ (6.2.46)
ṅyantasya ūṅantasya ca saṃbodhane sau parato hrasvo bhavati. he kumāri, he gauri, he brahmabandhu. talo hrasvatvaṃ vā ṅisaṃbuddhyor iti na vaktavyam: devate devatāyāṃ nidhehi, he devata he devate iti, chāndasatvāt.

mātur mātac putre ślāghye (6.2.47)
mātuḥ ślāghye putre vyapadeśakṣame vartamānāyāḥ saṃbodhane sau parato mātajādeśo bhavati. he Gārgīmāta. cakāraḥ svarārthaḥ. kabapavādaś cāyam. putra iti kim? he mātaḥ. ślāghya iti kim? he Gārgīmātṛka.

idutor eṅ (6.2.48)
ikārokārayoḥ saṃbodhane sau parata eṅau bhavataḥ. he agne, he vāyo. hrasvavidhānasāmarthyād iha na bhavati: he kumāri, he gauri, he brahmabandhu.

jasi (6.2.49)
jasi parata idutor eṅau bhavataḥ. agnayaḥ, vāyavaḥ.

ṅity asakhyuḥ (6.2.50)
ṅiti supi parata idudantasya sakhiśabdavarjitasya eṅau bhavataḥ. agnaye, agneḥ. vāyave, vāyoḥ. asakhyur iti kim? sakhye, sakhyuḥ.

patyuḥ samāse (6.2.51)
patiśabdasya samāsa eva ṅiti supi parata eṅau bhavataḥ. Bṛhaspataye, Bṛhaspateḥ. samāsa iti kim? patye, patyuḥ.

striyāṃ vā (6.2.52)
ṅiti supi  parataḥ striyām idudantāyā eṅau vā bhavataḥ. mataye, matyai. dhenave, dhenvai.

yūbhyāṃ cāṭ (6.2.53)
striyāṃ ya īkāra ūkāraś ca tābhyām idudbhyāṃ ca parasya ṅitaḥ supa āḍ āgamo bhavati. kumāryai, kumāryāḥ. gauryai, gauryāḥ. brahmabandhvai, brahmabandhvāḥ. lakṣmyai, lakṣmyāḥ. matyai, matyāḥ. dhenvai, dhenvāḥ. iha na bhavati: mataye, dhenava iti, eṅi kṛte 'nyarūpatvāt. striyām ity eva: grāmaṇye, grāmaṇyaḥ. khalapve, khalapvaḥ. agnaye, agneḥ. vāyave, vāyoḥ.

seyuvo vā (6.2.54)
iyuvau yayor vidyete tābhyāṃ parasya ṅitaḥ supa āḍ āgamo bhavati vā. śriyai, śriye. śriyāḥ, śriyaḥ. bhruvai, bhruve. bhruvāḥ, bhruvaḥ.

striyāḥ (6.2.55)
strīśabdāt parasya ṅitaḥ supa āḍ āgamo bhavati, nityaṃ punarvidhānāt. striyai, striyāḥ.

yāḍ āpaḥ (6.2.56)
āpa uttarasya ṅitaḥ supo yāḍ āgamo bhavati. khaṭvāyai, khaṭvāyāḥ. bahurājāyai, bahurājāyāḥ. striyām iti eva: atikhaṭvāya.

smaivataḥ syāḍ ac ca (6.2.57)
smai yasyāsti tata ābantāt parasya ṅitaḥ supaḥ syāḍ āgamo bhavati, āpaś cādādeśaḥ. sarvasyai, sarvasyāḥ. viśvasyai, viśvasyāḥ. smaivata iti kim? Sarvāyai, atisarvāyai.

dvitīyātṛtīyād vā (6.2.58)
dvitīyātṛtīyābhyāṃ parasya ṅitaḥ supaḥ syāḍ āgamo vā bhavati, āpaś cādādeśaḥ. dvitīyasyai, dvitīyāyai; dvitīyasyāḥ, dvitīyāyāḥ. tṛtīyasyai, tṛtīyāyai; tṛtīyasyāḥ, tṛtīyāyāḥ.

ṅer ām tatra (6.2.59)
eṣv āḍādiṣu kṛteṣu ṅer āmādeśo bhavati. kumāryām, gauryām, brahmabandhvām, lakṣmyām; matyām, dhenvām; śriyām, bhruvām, striyām; khaṭvāyām, bahurājāyām; sarvasyām, viśvasyām, dvitīyasyām, tṛtīyasyām. tatreti kim? śriyi, bhuvi.

niyaḥ (6.2.60)
niyaḥ parasya ṅer ām bhavati. grāmaṇyām.

idudbhyām aut (6.2.61)
idudbhyāṃ parasya ṅer audādeśo bhavati. sakhyau, patyau. astrīliṅgam anenehodāharaṇam.

eṅo 'c ca (6.2.62)
idudantāt kṛtaiṅaḥ parasya ṅer aud bhavati, eṅaś cādādeśaḥ. agnau, vāyau, matau, dhenau. eṅa iti kim? matyām, dhenvām.

ṭo 'striyāṃ nā (6.2.63)
astriyām idudantāt parasya ṭā ity etasya nābhāvo bhavati. prakṛtatvād eṅvator eva nābhāvaḥ. agninā, vāyunā. astriyām iti kim? matyā, dhenvā.

ṛto ṅisuṭy at (6.2.64)
ṛkārāntasya ṅau suṭi ca parato 'dādeśo bhavati. mātari; mātarau, mātaraḥ, mātaram, mātarau. pitari; pitarau, pitaraḥ, pitaram, pitarau. ṅisuṭīti kim? mātrā, pitrā.

saṃyogāder liṭi (6.2.65)
saṃyogāder ṛkārāntasya liṭi parato 'd bhavati. sasvaratuḥ, sasvaruḥ. sasmaratuḥ, sasmaruḥ. pratiṣedhaviṣaye punaḥprasavo 'yam, na vidhiḥ. anyatra punaḥ sasvāra, sasmāra.

skṛñaḥ (6.2.66)
saṃyogādeḥ sasuṭkāt karoter liṭi parato 'd bhavati. saṃcaskaratuḥ, saṃcaskaruḥ. suṭ kim? cakratuḥ, cakruḥ. saṃyogādigrahaṇeṣv aupadeśikasaṃyogagrahaṇajñāpanārtha ārambhaḥ.

ṝdṛchṛṇām (6.2.67)
ṝkārāntānām ṛcher ṛ ity etasya ca liṭi parato 'd bhavati. vicakaratuḥ, vicakaruḥ. ānarchatuḥ, ānarchuḥ. āratuḥ, āruḥ. viśaśratuḥ, viśaśrur iti śrātinā siddham. vidadratuḥ, vidadrur iti drātinā siddham. nipapratuḥ, nipaprur iti prātinā siddham.

ṛśvidṛśo 'ṅi (6.2.68)
ṛvarṇāntānāṃ śvayater dṛśeś cāṅi parato 'd bhavati. ārat, samārata; asarat, ajarat. aśvat, adarśat.

asupatavacāṃ thukpumumaḥ (6.2.69)
asu pata vaca ity eteṣām aṅi paratas thuk pum um ity ete āgamā bhavanti. āsthat, āsthatām. apaptat, apaptatām. avocat, avocatām.

ke 'ṇo hrasvaḥ (6.2.70)
ke parato 'ṇo hrasvo bhavati. khaṭvikā, kumārikā, brahmabandhukā. aṇa iti kim? gokā, naukā. prakṛter ity eva: kumārīṃ kāyatīti kumārīkaḥ.

na kapi (6.2.71)
kapi parato 'ṇo hrasvo na bhavati. bahukumāriko deśaḥ.

āpo vā (6.2.72)
āpaḥ kapi parato hrasvo vā bhavati. bahukhaṭvikā, bahukhaṭvākā.

śīṅa ed aliṭi (6.2.73)
aliṭi parataḥ śīṅa ed bhavati. śete, śayāte. śayānaḥ. aliṭīti kim? śiśye.

yi kṅity ayaṅ (6.2.74)
yakārādau kṅiti parataḥ śeter aṇo 'yaṅādeśo bhavati. śayyate, śāśayyate, adhiśayya gataḥ. kṅitīti kim? śeyam.

prādibhya ūho hrasvaḥ (6.2.75)
prādibhyaḥ parasya ūhater yakārādau kṅiti parato hrasvo bhavati. samuhyate, samuhyāt, samuhya gataḥ. prādibhya iti kim? ūhyate. yīty eva: samūhitaḥ. kṅitīty eva: abhyūhyo 'yam arthaḥ. aṇa ity eva: ā ūhyate, ohyate, samohyate.

liṅīṇaḥ (6.2.76)
prādibhyaḥ parasyeṇo liṅi yakārādau kṅiti parato hrasvo bhavati. udiyāt, samiyāt. liṅīti kim? udīyate, samīyate. prādibhya ity eva: īyāt. aṇa ity eva: ā īyāt, eyāt, sameyāt.

āśiṣi dīrghaḥ (6.2.77)
āśiṣi liṅi yakārādau parato 'ṇo dīrgho bhavati. cīyāt, stūyāt, īyāt. āśiṣīṭi kim? cinuyāt, stuyāt, iyāt.

cviyaṅyakkyeṣu (6.2.78)
cvau yaṅi yaki kye ca parato 'ṇo dīrgho bhavati. paṭūkaroti, paṭūbhavati, paṭūsyāt. cecīyate. cīyate, mantūyate. bhṛśāyate; lohitāyati, lohitāyate.

rīṅ ṛto ye ca (6.2.79)
ṛkārāntasya ye cvyādiṣu ca parato rīṅādeśo bhavati. pitryaḥ sthālīpākaḥ. pitrībhavati. pitrīyati; pitrīyate. cekrīyate.

riṅ śayagāśīrliṅi (6.2.80)
ṛkārāntasya śe yaky āśīrliṅi ca parato riṅādeśo bhavati. ādriyate, kriyate, kriyāt. āśiṣīti kim? bibhṛyāt. yīty eva: kṛṣīṣṭa.

ṛsaṃyogādyor at (6.2.81)
arteḥ saṃyogādīnām ṛkārāntānāṃ ca āśīrliṅi yaki ca parato 'd bhavati, na tu śe, asaṃbhavāt. aryate, aryāt. smaryate, smaryāt. yīty eva: smṛṣīṣṭa. āśiṣīty eva: iyṛyāt. kathaṃ saṃskriyate, saṃskriyād iti? aupadeśikasya saṃyogagrahaṇāt.

yaṅi (6.2.82)
yaṅi parata ṛsaṃyogādyor ad bhavati. arāryate, sāsmaryate.

hano ghnī hiṃsāyām (6.2.83)
hanter hiṃsāyāṃ gamyamānāyāṃ yaṅi parato ghnībhāvo bhavati. jeghnīyate. dīrghaḥ kim? jeghnītaḥ. hiṃsāyām iti kim? jaṅghanyate.

ī ghrādhmoḥ (6.2.84)
ghrā dhmā ity etayor yaṅi parata īkāro bhavati. jeghrīyate, dedhmīyate. dīrghaḥ kim? jeghrītaḥ.

asya cvau (6.2.85)
avarṇāntasya cvau parata īkāro bhavati. śuklīkaroti, śuklībhavati, śuklīsyāt. khaṭvīkaroti, khaṭvībhavati, khaṭvīsyāt.

kyaci (6.2.86)
avarṇāntasya kyaci parata īkāro bhavati. putrīyati, vastrīyati mālīyati.

na kṣudhy asanasya (6.2.87)
kṣudhi gamyamānāyām aśanasya kyaci parata īttvaṃ na bhavati. aśanāyati. kṣudhīti kim? aśanīyati dānāya.

dhanasya tṛṣṇāyām (6.2.88)
dhanaśabdasya tṛṣṇāyāṃ gamyamānāyāṃ kyaci parata īttvaṃ na bhavati. dhanāyati. tṛṣṇāyām iti kim? dhanīyati dānāya.

udanyaḥ (6.2.89)
udakasya kyaci tṛṣṇāyāṃ gamyamānāyām udanbhāvo nipātyate. udanyati. udakatṛṣṇā, pipāsaiva gṛhyate, tatra pratīteḥ anyatrodakīyati.

vṛṣāśvayor maithune suk (6.2.90)
maithunatṛsṇāyāṃ gamyamānāyāṃ vṛṣāśvayoḥ kyaci parataḥ sug āgamo bhavati. vṛṣasyati gauḥ. aśvasyati vaḍavā. maithuna iti kim? vṛṣīyati, aśvīyati.

asuk cāttum (6.2.91)
attuṃ tṛṣṇāyāṃ gamyamānāyāṃ kyaci parataḥ prakṛter asug āgamo bhavati, suk ca. dadhyasyati, dadhisyati. madhvasyati, madhusyati. kṣīrasyati. lavaṇasyati. attum iti kim? kṣīrīyati dānāya.

dosomāsthām it ti kiti (6.2.92)
do so mā sthā ity eteṣāṃ takārādau kiti parata ikārādeśo bhavati. avaditaḥ, avaditavān. avasitaḥ, avasitavān. mitam, mitavān. sthitam, sthitavān. tīti kim? avadāya. kitīti kim? avadātā.

cho vā (6.2.93)
chā ity etasya takārādau kiti parata idādeśo bhavati. avacchitam, avacchātam. kathaṃ śitam, śātam iti? śinoteḥ śyateś ca rūpam.

dhāño hiḥ (6.2.94)
dadhātes takārādau kiti parato hibhāvo bhavati. vihitam, vihitavān. ñakāraḥ kim? dhītam, dhītavān.

hākas tvi (6.2.95)
ohāg ity etasya ktvi parato hibhāvo bhavati. hitvā. kakāraḥ kim? hātvā. tīty eva: prahāya.

do dat (6.2.96)
dāṇo deṅo dadāteś ca takārādau kiti parato dadādeśo bhavati. dattaḥ, dattavān.

prāder acas taḥ (6.2.97)
prādīnām ajantānāṃ viśeṣyasya dā ity etasya takārādau kiti paratas takāro bhavati. prattam, avattam. kathaṃ pradattam, sudattam, vidattam, anudattam iti? dattaśabdena prādisamāso bhaviṣyati.

apo bhi (6.2.98)
apśabdasya bhakārādau paratas takāro bhavati. adbhiḥ, adbhyaḥ. bhīti kim? apsu. prakṛter ity eva: abbhakṣaḥ.

si so liṅatiṅi (6.2.99)
sakārādau liṅy atiṅi ca parataḥ sakārasya takāro bhavati. vatsīṣṭa, vatsyati, vivatsati. liṅatiṅīti kim? āsse, vasse. 

tāsaso ri ca lopaḥ (6.2.100)
tāso 'steś ca rephādau sakārādau ca parataḥ sakārasya lopo bhavati. kartārau, kartāraḥ; kartāsi, kartāse. asi, vyatise.

ha eti (6.2.101)
eti paratas tāsasor hakāro bhavati. kartāhe, vyatihe.

kyaṅi vā (6.2.102)
kyaṅi parataḥ sakārasya lopo vā bhavati. payāyate, payasyate.

ojo'psarasoḥ (6.2.103)
ojaso 'psarasaś ca kyaṅi parataḥ sakārasya lopo bhavati, nityaṃ punarvidhānāt. ojāyate, apsarāyate.

yivarṇayor dīdhīvevyoḥ (6.2.104)
yakārādāv ivarṇe ca parato dīdhīvevyor antyasya lopo bhavati. ādīdhyate, āvevyate. ādīdhitā, āvevitā. ādīdhitaḥ, āvevitaḥ. yivarṇayor iti kim? ādīdhyanam, āvevyanam.

yaṇ aci (6.2.105)
dīdhīvevyor ajādau parato yaṇ bhavati. ādīdhyanam, āvevyanam. ādīdhyakaḥ, āvevyakaḥ. katham ādīdhet, ādīdhayur iti? chāndasatvād adeṅ taṅabhāvaś ca.

mimīmārabhalabhaśakapatapadadādhāmacaḥ si sanīs (6.2.106)
sakārādau sani parato myādīnām acaḥ sthāna isādeśo bhavati. ḍumiñ: pramitsati. mīṅ: mitsate. māṅ: mitsate. rabha: āripsate. labha: ālipsate. śakḷ: śikṣati. patḷ: pitsati. pada: pitsate. dāṇ: ditsati. do: avaditsati. deṅ: avaditsate. ḍudā: ditsati. ḍudhāñ: dhitsati. dheṭ: dhitsati. sīti kim? pipatiṣati. sanīvantardhetyādinā (5.4.119) vikalpeneṭ. sanīti kim? dāsyati.

rādho hiṃsāyām (6.2.107)
sani parato rādher hiṃsāyāṃ gamyamānāyām aca isādeśo bhavati. pratiritsati. hiṃsāyām iti kim? ārirātsati.

jñapyābṛdhām īt (6.2.108)
jñapi āp ṛdha ity eteṣāṃ sani parato 'ca īd bhavati. jñīpsati, īpsati, īrtsati. sīty eva: jijñapayiṣati, ardidhiṣati.

dambha ic ca (6.2.109)
dambheḥ sani sakārādau parato 'ca id bhavati, īc ca. dhipsati, dhīpsati. sīty eva: didambhiṣati.

avyāpyasya mucer od vā (6.2.110)
mucer vyāpyarahitasya sani parato 'ca ukāro vā bhavati. mokṣate vatsaḥ svayam eva; mumukṣate vatsaḥ svayam eva. avyāpyasyeti kim? mumukṣati vatsaṃ Devadattaḥ.

dvitve pūrvasyātra lopaḥ (6.2.111)
yad etad atikrāntaṃ sanīsādeśādi tatra dviruktau pūrvasya lopo bhavati. tathā caivodāhṛtam. dvitva iti kim? varṇasya mā bhūt. atreti kim? amīmapat, adīdapat. dvitve pūrvasyety adhikāraś cāyam.

halo 'nādeḥ (6.2.112)
dvitve pūrvasyānāder halo lopo bhavati. jaglau, mamlau; āṭatuḥ, āṭuḥ. anāder iti kim? papāca.

khayi kharaḥ (6.2.113)
dviruktau pūrvasya khayi parataḥ kharo lopo bhavati. tiṣṭhāsati, pispandiṣate, ucicchiṣati. khayo lopanimittatvād anāder api halo lopo na bhavati. khayīti kim? sasnau. khara iti kim? aujiḍhat, yayāce. naitad asti. hala ity anuvartiṣyate, tasyāpy ākāreṇa vyavadhānān na bhaviṣyati. uttarārthaṃ tarhi khar bhaviṣyati.

car (6.2.114)
dviruktau pūrvasya kharaḥ śeṣasya car bhavati. paphāla, ciccheda, tasthau, ṭiṭhakārayiṣati.

jhaṣo jaś (6.2.115)
dviruktau pūrvasya śeṣasya jhaṣo jaś bhavati. jijhakārayiṣati, babhūva, ḍuḍhauke, dadhyau. siddhakāṇḍapāṭhād babhaṇatuḥ, babhaṇur ity ādeśāditvād ettvaṃ na bhavati. ucicchiṣatīti cartvasya siddhatvāc che (5.1.70) iti tug na bhavati.

kuhoś cuḥ (6.2.116)
dviruktau pūrvasya kavargahakārayoś cavargo bhavati. cakāra, cakhāda, jagāda, jaghāsa, ñuṅuve, jahāra.

na kuṅo yaṅi (6.2.117)
yaṅi dviruktau pūrvasya kuṅaś cutvaṃ na bhavati. kokūyate. ṅakāraḥ kim? cokūyate. yaṅīti kim? cukūṣate.

ur at (6.2.118)
ṛvarṇasya dviruktau pūrvasyād bhavati. vavṛdhe. cakratuḥ, cakruḥ.

hrasvaḥ (6.2.119)
dviruktau pūrvasya hrasvo bhavati. ḍuḍhaukiṣate, tutraukiṣate, siṣeviṣate.

dyutisvāpyor yaṇa ik (6.2.120)
dyuteḥ svāpeś ca dviruktau pūrvasya yaṇa ig bhavati. didyutiṣate, suṣvāpayiṣati. anantare dviruktanimitte caitad iṣyate. iha na bhavati: siṣvāpakīyiṣati.

vyatho liṭi (6.2.121)
vyather liṭi dviruktau pūrvasya yaṇa ig bhavati. vivyathe, vivyathāte. liṭīti kim? vāvyathyate.

dīrgho 'pitīṇaḥ (6.2.122)
apiti liṭi parata iṇo dviruktau pūrvasya dīrgho bhavati. īyatuḥ, īyuḥ. apitīti kim? iyāya, iyayitha.

ata ādeḥ (6.2.123)
dviruktau pūrvasyāder akārasya dīrgho bhavati. āṭatuḥ, āṭuḥ. āder iti kim? papāca.

nuk cānekahalaḥ (6.2.124)
ekahalo 'nyasya liṭi parato dviruktau pūrvasyāder dīrgho bhavati, nuk cāgamaḥ. ānañjatuḥ, ānañjuḥ. ānṛdhatuḥ, ānṛdhuḥ. ānarchatuḥ, ānarchuḥ. anekahala iti kim? āṭatuḥ, āṭuḥ.

aśnoteḥ (6.2.125)
aśnoter liṭi parato dviruktau pūrvasya kṛtadīrghasyāder ato nug bhavati. ānaśe, ānaśāte. śnugrahaṇaṃ kim? aśnāter mā bhūt: āśatuḥ, āśuḥ.

bhuvo 't (6.2.126)
bhavater liṭi dviruktau pūrvasyād bhavati. babhūva, babhūvatuḥ, babhūvuḥ.

nijāṃ luky et (6.2.127)
nijādīnāṃ dviruktau pūrvasya śapo luki saty ed bhavati. nijir: nenekti. vijir: vevekti. viṣḷ: veveṣṭi. nijādayo vṛtakaraṇād eva gṛhyante. lukīti kim? nineja.

ṛpṝbhṛmāhāṅām it (6.2.128)
ṛ pṝ bhṛ mā hāṅ ity eteṣāṃ śapo luki sati dviruktau pūrvasyed bhavati. iyarti, piparti, bibharti, mimīte, jihīte. ṅakāraḥ kim? jahāti.

sany ataḥ (6.2.129)
sani dviruktau pūrvasyāta idādeśo bhavati. pipakṣasti, yiyakṣati. sanīti kim? papāca. ata iti kim? cukūṣati.

oḥ puyaṇjy apare (6.2.130)
uvarṇāntasya sani dviruktau pūrvasya pavarge yaṇi jakāre cāvarṇapare parata idādeśo bhavati. pipaviṣate, pipāvayiṣati. bibhāvayiṣati. yiyaviṣati, yiyāvayiṣati. rirāvayiṣati. lilāvayiṣati. jijāvayiṣati; ju iti sautro dhātuḥ. or iti kim? pāpacyate, sani: pāpaciṣate. puyaṇjīti kim? nunāvayiṣati, juhāvayiṣati. apara iti kim? bubhūṣati.

sruśrudrupruplucyūnāṃ vā (6.2.131)
sravatyādīnāṃ sani dviruktau pūrvasya yaṇy avarṇapare parata ittvaṃ vā bhavati. sisrāvayiṣati, susrāvayiṣati. śiśrāvayiṣati, śuśrāvayiṣati. didrāvayiṣati, dudrāvayiṣati. piprāvayiṣati, puprāvayiṣati. piplāvayiṣati, puplāvayiṣati. cicyāvayiṣati, cucyāvayiṣati. vacanasāmarthyād byavadhānam āśrīyate. apara ity eva: susrūṣati.

ādeṅ yaṅi (6.2.132)
yaṅi dviruktau pūrvasya ādeṅo bhavanti. pāpacyate, lolūyate, cecīyate. nāyam ādeṅ yaṅnimitta iti luky api bhavati: pāpacaḥ, dedyaḥ, nenyaḥ, loluvaḥ, popuvaḥ. jahāter yaṅluki jahātīti nāttvaṃ tatra bahulavacanāt.

nīg vañcasraṃsudhvaṃsubhraṃśukasapatapadaskandām (6.2.133)
vañcādīnāṃ yaṅi dviruktau pūrvasya nīg āgamo bhavati. vanīvacyate, sanīsrasyate, danīdhvasyate, banībhraśyate, canīkasyate, panīpatyate, panīpadyate, canīskadyate.

ñamo 'to nuk (6.2.134)
ñamantasya yaṅi dviruktau pūrvasyādantasya nug āgamo bhavati. tantanyate, jaṅgamyate, bambhaṇyate, jañjanyate, tantamyate. ata iti kim? tetimyate.

japajabhadahadaśabhañjapaśām (6.2.135)
japādīnāṃ yaṅi dviruktau pūrvasya nug āgamo bhavati. jañjapyate, jañjabhyate, dandahyate, dandaśyate, bambhajyate, pampaśyate. paśa iti sautro dhātuḥ.

caraphaloḥ (6.2.136)
careḥ phaleś ca yaṅi dviruktau pūrvasyāto nug bhavati. cañcūryate, pamphulyate.

ti cod ataḥ (6.2.137)
takārādau yaṅi ca parataś caraphalor ata ud bhavati. caraṇaṃ cūrtiḥ; praphultāḥ sumanasaḥ. cañcūryate, pamphulyate.

rīg ṛtvataḥ (6.2.138)
ṛkāravato yaṅi dviruktau pūrvasya rīg āgamo bhavati. narīnṛtyate, darīdṛśyate, parīpṛcchyate. varīvṛścyate.

rugrikau ca luki (6.2.139)
yaṅo luki ca saty ṛkāravato dviruktau pūrvasya ruk rik ity etāv ādeśau bhavataḥ, rīk ca. marmṛjaḥ, marimṛjaḥ, marīmṛjaḥ.

sanval laghuni ṇau caṅy anaglope (6.2.140)
laghuny akṣare parato ṇau caṅpare 'naglope sati dviruktau pūrvasya sanvat kāryaṃ bhavati. sany ata (6.2.129) ity uktam, ihāpi tathā: apīpacat. oḥ puyaṇjy apara (6.2.130) ity uktam, ihāpi tathā: apīpavat, alīlavat. sravatyādīnām (6.2.131) ity uktam, ihāpi tathā: asisravat, asusravat. aśiśravat, aśuśravat. adidravat, adudravat. apipravat, apupravat. apiplavat, apuplavat. acicyavat, acucyavat. anyasya na bhavati: anūnavat, ajūhavat. laghunīti kim? atatakṣat, ararakṣat. ṇāv iti kim? acakamata. anaglopa iti kim? ajagadat, aśaśaṭhat, atastanat. caṅīti kim? riramayiṣati. caṅgrahaṇam uttarārtham.

dīrgho laghoḥ (6.2.141)
dviruktau pūrvasya laghor laghuny akṣare parato ṇau caṅy anaglope sati dīrgho bhavati. apīpacat, abībhavat, alīlavat, anūnavat, ajūhavat. laghunīty eva: atatakṣat. laghor iti kim? asisravat. ṇāv ity eva: acakamata. caṅīty eva: riramayiṣati. anaglopa ity eva: ajagadat, aśaśaṭhat.

smṛdṝtvaraprathamradastṝspaśām at (6.2.142)
smaratyādīnāṃ ṇau caṅpare dviruktau pūrvasya laghuny akṣare parato 'd bhavati. asasmarat, adadarat; taparakaraṇād dīrgho 'pi na bhavati. atatvarat, apaprathat, amamradat, atastarat, apaspaśat.

vā veṣṭiceṣṭyoḥ (6.2.143)
ṇau caṅpare veṣṭiceṣṭyor dviruktau pūrvasyād vā bhavati. avaveṣṭat, aviveṣṭat. acaceṣṭat, aciceṣṭat.

īc ca gaṇaḥ (6.2.144)
gaṇeś caṅpare ṇau dviruktau pūrvasya īdādeśo bhavati, ac ca. ajīgaṇad gāḥ, ajagaṇad gāḥ. adantatayāglopitvād ārambhaḥ. anena ca halo 'nādilopo na bādhyate virodhābhāvāt, anekavākyatvāc ca. apīpacad ityādāv ittvaṃ dīrghatvena na bādhyate. yatra tv ekavākyatvaṃ tāvat, bādhyeta. yathā āttvaṃ nīgādayo bādhanta iti.

ṣaṣthādhyāyasya dvitīyaḥ pādaḥ samāptaḥ.


vīpsābhīkṣṇyayor dve (6.3.1)
vīpsāyām ābhīkṣṇye ca yad vartate tasya dve rūpe bhavataḥ. kriyayā guṇena dravyeṇa vā bhinnān arthān vyāptum icchā vīpsā. vṛkṣaṃ vṛkṣaṃ siñcati. grāmo graamo ramaṇīyaḥ. grāme grāme pānīyam. gṛhe gṛhe svāmī. rasaṃ rasaṃ bhakṣayati. kriyāṃ kriyām ārabhate. ānupūrvye 'pi vīpsāsty eva: mūle mūle sthūlāḥ, agre 'gre sūkṣmā iti. yadi hy atra mūlāgrabhedo na syād ānupūrvyam api na syāt. māṣaṃ māṣam asmāt kārṣāpaṇād ihabhavadbhyāṃ dehīti māṣaṃ māṣam ity ato vīpsaiva gamyate, śabdāntarāt punar asmāt kārṣāpaṇād ity avadhāraṇam. pūrvaṃ pūrvaṃ puṣpyanti, prathamaṃ prathamaṃ pacyanta ity atrāpi vīpsaiva. ubhāv imāv āḍhyau, katarā katarānayor āḍhyatā? sarva ima āḍhyāḥ, katamā katamaiṣām āḍhyatā? itīhāpi vīpsaiva. ābhīkṣṇyaṃ paunaḥpunyam. pacati pacati. prapacati prapacati. lunīhi lunīhīty evāyaṃ lunāti. bhuktvā bhuktvā vrajati. paṭapaṭākaroti, paṭapaṭāyati, paṭapaṭāyate.

parer varjane vākye vā (6.3.2)
parer varjane vartamānasya vākyaprayoge sati dve rūpe vā bhavataḥ. pari pari Trigartebhyo vṛṣṭo devaḥ. pari Trigartebhyo vṛṣṭo devaḥ. varjana iti kim? odanaṃ pari siñcati. vākya iti kim? paritrigartaṃ vṛṣṭo devaḥ.

adhyuparyadhasāṃ sāmīpye (6.3.3)
adhi upari adhas ity eteṣāṃ sāmīpye gamyamāne dve rūpe bhavataḥ. adhyadhiṣṭhāpayati. uparyupari brāhmaṇān udīkṣate. byasany adho'dho vrajati. sāmīpya iti kim? adhikaroti.

vakyāder āmantritasyāsūyāsaṃmatyoḥ (6.3.4)
āmantryata ity āmantritam, saṃbodhyamānam ucyate, tasya vākyāder asūyāyāṃ saṃmatau ca dve rūpe bhavataḥ. avinītaka3 avinītaka, idānīṃ jñāsyasi jālma. kopakutsanabhartsaneṣv apy asūyāsty eveti kopādayo na pṛthag ucyante. saṃmatau: abhirūpaka3 abhirūpaka, śobhanaḥ khalv asi. vākyāder iti kim? udāro 'si, Devadatta. asūyāsāṃmatyor iti kim? Devadatta, gām abhyāja śuklām.

ekasya supluk (6.3.5)
vīpsāyām evaikaśabdasya dvitve ādeḥ suplug bhavati. ekaikaḥ.

ābādhe puṃvac ca (6.3.6)
ābādhas tvaritasya cetaso bādhā, tasmin prayoktur gamyamāne dve rūpe bhavataḥ, supluk puṃvadbhāvaś cādeḥ. gatagataḥ, naṣṭanaṣṭaḥ. gatagatā, naṣṭanaṣṭā.

prakāre guṇasya (6.3.7)
prakāre gamyamāne guṇavacanasya dve rūpe bhavataḥ. supluk puṃvadbhāvaś cādeḥ. paṭupaṭuḥ. paṭupatvī. prakāra iti kim? paṭuḥ. guṇasyeti kim? agnir māṇavakaḥ. prakāre vṛttyabhāvād rūpādīnāṃ na bhavati.

akṛcchre priyasukhayor vā (6.3.8)
akṛcchrārthayoḥ priyasukhayor dve vā bhavataḥ, supluk puṃvadbhāvaś cādeḥ. priyapriyeṇa dadāti, priyeṇa dadāti, sukhasukhena dadāti, sukhena dadāti. akṛcchra iti kim? priyaḥ putraḥ, sukho rathaḥ.

vyatihāre sarvādīnāṃ sur bahulam (6.3.9)
sarvādīnāṃ vyatihāre gamyamāne dve rūpe bhavataḥ, ādeś ca prathamaikavacanaṃ supluk ca bahulaṃ bhavati. anyo'nyaṃ bhojayanti. itaretaraṃ bhojayanti.

parasyāpumsy ām (6.3.10)
striyāṃ napuṁsake ca sarvādīnāṃ parasyām vā bhavati. anyo'nyām ime brāhmaṇyau bhojayataḥ, anyo'nyam. anyo'nyām ime brāhmaṇakule bhojayataḥ, anyo'nyam. itaretarām. itaretaram. apuṃsīti kim? anyo'nyaṃ brāhmaṇau bhojayataḥ.

yathāsve yathāyatham (6.3.11)
yathāsvam ity asmin narthe yathāyatham iti nipātyate.

dvandvaṃ rahasyamaryādāvyutkrāntiyajñapātraprayogeṣu (6.3.12)
dviśabdasya rahasyādiṣv artheṣu dvandvam iti nipātyate. dvandvaṃ mantrayante. ācaturaṃ hīme paśavo dvandvam. dvandvaṃ vyutkrāntāḥ. dvandvaṃ yajñapātrāṇi prayunakti. rahasyādiṣv iti kim? dvau dvau.

atyantasahacarite lokavijñāte (6.3.13)
avyabhicāre sahacarite lokaprasiddhe yugme dvandvam iti nipātyate. dvandvaṃ sūryācandramasau. dvandvaṃ Nāradaparvatau. atyantasahacarita iti kim? dvau Yudhiṣṭhirārjunau. lokavijñāta iti kim? dvau Devadattayajñadattau.

saṃbhrame yāvadbodham (6.3.14)
prayoktuḥ saṃbhrame sati yāvadbhiḥ śabdaiḥ so 'rtho 'vagamyate tāvantaḥ śabdāḥ prayoktavyāḥ. ahir ahir ahiḥ! budhyasva budhyasva budhyasva!

apādādau padād ekavākye (6.3.15)
etad adhikṛtaṃ veditavyam. padyate gamyate 'nenārtha iti padam, subantaṃ tiṅantaṃ ca. padasamūho vākyam.

yuṣmadasmadoḥ ṣaṣṭhīcaturthīdvitīyāntayor vāṁnau vā (6.3.16)
yuṣmadasmadoḥ ṣaṣṭhyādyantayor apādādau vartamānayoḥ padāt parayor ekavākye vām nau ity etāv ādeśau vā bhavataḥ. grāmo vāṃ svam, janapado nau svam. grāmo yuvayoḥ svam, janapada āvayoḥ svam. grāmo vāṃ dīyate, janapado nau dīyate. grāmo yuvābhyāṃ dīyate, janapada āvābhyāṃ dīyate. grāmo vāṃ paśyati, janapado nau paśyati. grāmo yuvāṃ paśyati, janapada āvāṃ paśyati. ṣaṣṭhyādigrahaṇaṃ kim? grāme yuvābhyāṃ kṛtam, janapada āvābhyāṃ kṛtam. tadantavidhinā siddhe 'ntagrahaṇaṃ śrūyamāṇārtham: grāmo yuṣmatputrasya, janapado 'smatputrasya. apādādāv ity eva: 

Rudro viśveśvaro devo yuṣmākaṃ kuladevatā,

Mārajid bhagavān Buddhaḥ asmākaṃ kulanandanaḥ. padād ity eva: yuvayoḥ svam, āvayoḥ svam. ekavākya ity eva: Devadattas tiṣṭhati grāme, yuvayoḥ svaṃ nagaram.

bahuvacanasya vasnasau (6.3.17)
bahuvacanāntayor yuṣmadasmador apādādau vartamānayoḥ padāt parayor ekavākye vas nas ity etāv ādeśau vā bhavataḥ. grāmo vaḥ svam, janapado naḥ svam. grāmo yuṣmākaṃ svam, janapado 'smākaṃ svam. grāmo vo dīyate, janapado no dīyate. grāmo yuṣmabhyaṃ dīyate, janapado 'smabhyaṃ dīyate. grāmo vaḥ paśyati, janapado naḥ paśyati. grāmo yuṣmān paśyati, janapado 'smān paśyati.

ekavacanasya teme (6.3.18)
ekavacanayor yuṣmadasmados te me ity etāv ādeśau vā bhavataḥ. grāmas te svam, janapado me svam. grāmas tava svam, janapado mama svam. grāmas te dīyate, janapado me dīyate. grāmas tubhyaṃ dīyate, janapado mahyaṃ dīyate.

tvāmau dvitīyāyāḥ (6.3.19)
dvitīyaikavacanāntayor yuṣmadasmados tvā mā ity etāv ādeśau vā bhavataḥ. grāmas tvā paśyati, janapado mā paśyati. grāmas tvāṃ paśyati, janapado māṃ paśyati.

anvādeśe (6.3.20)
kathitānukathanaviṣaye yuṣmadasmador ādeśā bhavanti, nityaṃ punarvidhānāt. grāmo yuvayoḥ svam, atho janapado vāṃ svam. evaṃ sarvatra.

sapūrvāt prathamāntād vā (6.3.21)
vidyamānapūrvāt prathamāntāt parayor yuṣmadasmador ādeśā anvādeśe 'pi vā bhavanti. grāme paṭo yuṣmākaṃ svam, atho janapade kambalo vaḥ svam; atho janapade kambalo yuṣmākaṃ svam. grāme kambalo 'smākaṃ svam, atho nagare kambalo naḥ svam; atho nagare kambalo 'smākaṃ svam. sapūrvād iti kim? paṭo yuṣmākaṃ svam, atho kambalo vaḥ svam. prathamāntād iti kim? paṭo nagare yuṣmākaṃ svam, atho kambalo grāme vaḥ svam.

na cavāhāhaivayoge (6.3.22)
cavādibhir yoge yuṣmadasmador ādeśā na bhavanti. grāmas tava ca svam, janapado mama ca svam. grāmas tubhyaṃ ca dīyate, janapado mahyaṃ ca dīyate. grāmas tvāṃ ca paśyati, janapado māṃ ca paśyati. grāmas tava vā svam, janapado mama vā svam. grāmas tubhyaṃ vā dīyate, janapado mahyaṃ vā dīyate. grāmas tvāṃ vā paśyati, janapado māṃ vā paśyati. grāmas tava ha svam, janapado mama ha svam. grāmas tubhyaṃ ha dīyate, janapado mahyaṃ ha dīyate. grāmas tvāṃ ha paśyati, janapado māṃ ha paśyati. grāmas tavāha svam, janapado mamāha svam. grāmas tubhyam aha dīyate, janapado mahyam aha dīyate. grāmas tvām aha paśyati, janapado mām aha paśyati. grāmas tavaiva svam, janapado mamaiva svam. grāmas tubhyam eva dīyate, janapado mahyam eva dīyate. grāmas tvām eva paśyati, janapado mām eva paśyati. evaṃ dvivacanabahuvacanayor udāhāryam. yoga iti kim? grāmaś ca te svam, nagaraṃ ca me svam.

dṛśyarthe 'nālocane (6.3.23)
darśanārtheṣv ālocanavarjiteṣu satsu yuṣmadasmador ādeśā na bhavanti. grāmas tvāṃ saṃdṛśyāgataḥ, janapado māṃ saṃprekṣyāgataḥ. grāmas tava svaṃ saṃdṛśyāgataḥ, janapado mama svaṃ saṃprekṣyāgataḥ. anālocana iti kim? grāmas tvālocayati, janapado mālocayati.

āmantritaṃ pūrvam asadvat (6.3.24)
yuṣmadasmador ādeśaviṣaye āmantritaṃ pūrvam avidyamānavad bhavati. Devadatta tava svam. Yajñadatta mama svam. evaṃ sarvatra. āmantritam iti kim? kambalas te svam, paṭo me svam. pūrvam iti kim? 

mayaitat sarvam ākhyātaṃ yuṣmākaṃ dvijapuṃgavāḥ. parasya hy asadvadbhāve 'pādādāv iti pratiṣedho na syāt. vatkaraṇaṃ kim? śravaṇaṃ yathā syāt.

na sāmānyavacanam ekārthe (6.3.25)
samānādhikaraṇe parataḥ sāmānyavacanam āmantritam asadvan na bhavati. māṇavaka jaṭilaka te svam. parasyāsadvadbhāve pūrvāśrayā ādeśā bhavanti. sāmānyavacanam iti kim? Devadatta māṇavaka tava svam. ekārtha iti kim? Devadatta Yajñadatta yuvayoḥ svam.

bahutve vā (6.3.26)
bahutve vartamānam āmantritaṃ sāmānyavacanaṃ samānādhikaraṇe parato 'sadvad vā na bhavati. brāhmaṇāḥ śaraṇyā yuṣmākaṃ svam. brāhmaṇāḥ śaraṇyā vaḥ svam.

pūrvatrāsiddham (6.3.27)
pūrvasmin lakṣaṇair kartavye yat paraṃ tad asiddhaṃ veditavyam, ita uttaraṃ ca pūrvasmin pūrvasmin nuttaram uttaram asiddham. asmā uddharati, dvā atra, dvā ānaya, asā ādityaḥ: vyalopasyāsiddhavāt svarasandhir na bhavati. amuṣmai, amuṣmāt, amuṣya, amuṣmin: utvasyāsiddhatvād ata (2.1.2) iti smāyādayo bhavanti. śuṣkiketi katvasyāsiddhatvād ittvavikalpo na bhavati. kṣāmimān iti matvasyāsiddhatvān mator vatvaṃ na bhavati. guḍaliḍmān iti ḍhatvajaśtvayor asiddhatvāj jhaya (6.3.36) iti mator vatvaṃ na bhavati. aujiḍhad iti ḍhatvāder asiddhatvād dvirvacane jikāro bhavati.

supi nalopaḥ (6.3.28)
supy eva nalopo 'siddho bhavati. rājabhyām, rājabhiḥ, rājabhyaḥ. nalopasyāsiddhatvād āttvam aistvam ettvaṃ ca na bhavati. Bṛtrahabhyām, Vṛtrahabhir iti tug na bhavati. supīti kim? Bṛtrahacchāyā. nāyaṃ supi nalopaḥ. pañca brāhmaṇya iti nākṛte luki nalopaḥ, liṅgābhāvāc ca na ḍāp.

na ni muḥ (6.3.29)
nāśabde parataḥ kārye kartavye mubhāvo nāsiddho bhavati. amunā. yañi supi (6.2.39, 40) ity āttvaṃ na bhavati. ata eva vacanān nābhāve 'pi kartavye mubhāvo nāsiddha iti gamyate.

sijlopa ekādeśe (6.3.30)
ekādeśe kartavye sijlopo nāsiddho bhavati. alāvīt.

ṣaṭhani ktādeśaḥ (6.3.31)
ṣatve ṭhani ca kartavye tādeśo nāsiddho bhavati. vṛkṇaḥ. jhali (6.3.55) iti ṣatvaṃ na bhavati. kṣībeṇa carati, kṣībikaḥ. dvyajnaubhyāṃ ṭhan (3.4.6) iti ṭhan bhavati.

plutas tuki (6.3.32)
tuki kartavye pluto nāsiddho bhavati. Agnā3i cchattram. cha (5.1.70) iti tug bhavati. agnici3d iti tuki kṛte plutaḥ.

dhuṭi ścuḥ (6.3.33)
dhuṭi kartavye ścutvam asiddhaṃ na bhavati. bhavāñ ścyotati. na (6.4.14) iti dhuṭ na bhavati.

dvitve parasavarṇaḥ (6.3.34)
dvitve parasavarṇo nāsiddho bhavati. say̆̇y̆̇yantā. yara (6.4.140) iti dvitvaṃ bhavati.

mād upāntāc ca mator vaḥ (6.3.35)
māntād avarṇāntān makāropāntād avarṇopāntāc ca mator vatvaṃ bhavati. idaṃvān, kiṃvān; dāḍimīvān; vṛkṣavān, mālāvān; aharvān, bhāsvān.

jhayaḥ (6.3.36)
jhayantāt parasya mator vatvaṃ bhavati. agnicitvān grāmaḥ. vidyutvān balāhakaḥ.

nāmni (6.3.37)
saṃjñāyāṃ mator vatvaṃ bhavati. Kapīvatī, Maṇīvatī.

na yavādibhyaḥ (6.3.38)
yavādibhyaḥ parasya mator vatvaṃ na bhavati. yavamān -- ūrmimān -- bhūmimān -- kṛmimān; mād upāntād (6.3.35) iti prāpte pratiṣedhaḥ -- Vaśāmān --Śimbimān; nāmni (6.3.37) iti prāpte -- kakudmān; jhaya (6.3.36) iti prāpte. yavādir ākṛtigaṇaḥ: Ikṣumatī -- Drumatī -- Kāntimatī -- Bandhumān nāma parvataḥ -- Bindumatī -- Cārumatīti saṃjñāyām.

aṣṭhīvaccakrīvatkakṣīvadudanvadrumaṇvaccarmaṇvatī (6.3.39)
ete śabdāḥ saṃjñāyāṃ nipātyante. aṣṭhīvān. cakrīvān, gardabhaḥ. Kakṣīvān nāma ṛṣiḥ. udanvān udadhiḥ. Rumaṇvān nāma parvataḥ. Carmaṇvatī nāma nadī. nāmno 'nyatra: asthimān, cakravān, kakṣāvān, udakavān, lavaṇavān, carmavān. katham Āsandīvān nāma grāmaḥ? āsandīśabdaḥ prakṛtyantaram astīti saṃjñāyāṃ mator vatvam.

rājanvān saurājye (6.3.40)
rājanvān iti saurājye gamyamāne nipātyate. rājanvān deśaḥ. saurājya iti kim? rājavān.

kṛpo ro lo 'kṛpaṇādīnām (6.3.41)
kṛpe rephasya latvaṃ bhavati, na tu kṛpaṇādīnām. kḷptam, kḷptavān, kalptā, kalpakaḥ. akṛpaṇādīnām iti kim? kṛpaṇaḥ -- kṛpāṇaḥ -- kṛpīṭam -- karpaṭaḥ.

prādīnām ayatau (6.3.42)
prādīnām ayatau parato rephasya lakāro bhavati. palyayate, palāyate.

gro yaṅi (6.3.43)
girater yaṅi parato rephasya latvaṃ bhavati. nijegilyate.

aci vā (6.3.44)
ajādau vihitasya girate rephasya latvaṃ vā bhavati. nigalanam, nigaraṇam. nigālakaḥ, nigārakaḥ. nigālyate, nigāryate. pūrvam eva ṇau latvam. vihitaviśeṣaṇaṃ kim? girau, giraḥ.

parer ghāṅkayogeṣu (6.3.45)
parer ghādiṣu parato rephasya latvaṃ vā bhavati. palighaḥ, parighaḥ. palyaṅkaḥ, paryaṅkaḥ. paliyogaḥ, pariyogaḥ.

kapirikādīnām (6.3.46)
Kapirikādīnāṃ rephasya latvaṃ vā bhavati. Kapilikā, Kapirikā -- Talpilikā, Tarpirikā -- Tilpirikā, Tirpirikā -- Tilpilikaḥ, Tirpilīkaḥ -- lomāni, romāṇi -- aṅguliḥ, aṅguriḥ -- galaḥ, garaḥ -- alam, aram -- laghuḥ, Raghuḥ -- mūradevaḥ, Mūladevaḥ -- vālaḥ, vāraḥ. vyavasthitavibhāṣā ceyam.

ḍaḥ (6.3.47)
ḍakārasya latvaṃ vā bhavati. valabhī, vaḍabhī. nālaḥ, nāḍaḥ.

supaḥ prakṛter no lopaḥ (6.3.48)
subantāyāḥ prakṛter nakārāntāyā lopo bhavati. rājā, rājīyati, rājāyate, rājapuruṣaḥ; pañca, sapta. supa iti kim? ahan. prakṛter iti kim? tasmin, vṛkṣān.

na saṃbuddhau (6.3.49)
saṃbodhane no lopo na bhavati. he rājan; he takṣan.

napuṃsake vā (6.3.50)
napuṃsake vartamānasya saṃbodhane no lopo vā bhavati. he varman, he varma.

supi vali tadvat (6.3.51)
supi valādau subantasyeva kāryaṃ bhavati. pañcānām, pañcakaḥ, rājabhyām, rājavat. supīti kim? hanti. valīti kim? rājānau, rājānaḥ.

saṃyogasya padasya (6.3.52)
saṃyogāntasya padasya lopo bhavati. apacan, gomān, śreyān. tadvadatideśāt puṃvat.

rāt saḥ (6.3.53)
rephāt parasya sakārasyaiva lopo bhavati. kartuḥ, kartuḥ, dhātuḥ. sa iti kim? ūrk, ūrgbhyām.

dhi saṅi (6.3.54)
dhakārādau saṅi parataḥ sakārasya lopo bhavati. cakādhi. saṅīti kim? payodhiḥ.

jhalo jhali (6.3.55)
jhalaḥ parasya sakārasya jhalādau saṅi parato lopo bhavati. abhitta, abuddha. jhala iti kim? āstām. jhalīti kim? abhitsvahi. saṅīty eva: dṛṣatsthānam.

hrasvāt (6.3.56)
hrasvāt parasya sakārasya jhali parato lopo bhavati. akṛta, akṛthāḥ. jhalīty eva: akṛṣātām. saṅīty eva: dviṣṭarām. aster (5.4.79) iti lingān na dhātoḥ. katham alaviṣṭa? iṭa īṭi (6.3.57) iti liṅgān na bhavati.

iṭa īṭi (6.3.57)
iṭaḥ parasya sakārasyeṭi parato lopo bhavati. alāvīt. iṭa iti kim? ayākṣīt. īṭīti kim? alaviṣṭa.

skoḥ saṃyogādyor ante ca (6.3.58)
sakārakakārayoḥ saṃyogādyor jhali parataḥ padānte ca lopo bhavati. laghaḥ, taṣṭaḥ. mak, taṭ. tadvadatideśāt: magbhyām. saṅīty eva: śaksthātā.

coḥ kuḥ (6.3.59)
cavargasya jhali padānte ca kavargo bhavati. paktā, pak, pagbhyām. saṅīṭy eva: kruñcaḥ.

kvinaḥ (6.3.60)
kvinantasya jhali padānte ca kutvaṃ bhavati. ghṛtaspṛk, tādṛk, tādṛgbhyām.

nag vā (6.3.61)
naśeḥ kvibantasya kutvaṃ vā nipātyate. jīvanak, jīvanaṭ. jīvanagbhyām, jīvanaḍbhyām.

ho ḍhaḥ (6.3.62)
jhali padānte ca hakārasya ḍhakāro bhavati. soḍhā, voḍhā; madhuliṭ, madhuliḍbhyām.

dāder dhātor ghaḥ (6.3.63)
dakārāder dhātor hakārasya jhali padānte ca ghakāro bhavati. dagdhā; dhak, dhagbhyām. dāder iti kim? soḍhā, voḍhā. dhātor iti kim? dāmaliṭ.

vā druhamuhasnuhasnihām (6.3.64)
druhādīnāṃ hakārasya jhali padānte ca ghakāro vā bhavati. drogdhā, droḍhā; mitradhruk, mitradhruṭ; mitradhrugbhyām, mitradhruḍbhyām. unmogdhā, unmoḍhā; unmuk, unmuṭ; unmugbhyām, unmuḍbhyām. utsnogdhā, utsnoḍhā; utsnuk, utsnuṭ; utsnugbhyām, utsnuḍbhyām. celasnegdhā, celasneḍhā; celasnik, celasniṭ; celasnigbhyām, celasniḍbhyām.

nahāho dhaḥ (6.3.65)
naha āhaś ca jhali padānte ca dho bhavati. naddhā; upānat, upānadbhyām. āttha.

vraścabhrasjasṛjamṛjayajarājabhrājaśāṃ ṣaḥ (6.3.66)
vraścādīnāṃ jhali padānte ca ṣatvaṃ bhavati. vraṣṭā, mūlavṛṭ. bhraṣṭā, dhānābhṛṭ. sraṣṭā, rajjusṛṭ. mārṣṭā, kaṃsaparimṛṭ. yaṣṭā, upayaṭ. virāṭ. vibhrāṭ. veṣṭā, viṭ. praṣṭā, prāṭ, pṛṭ.

jhalo jaś (6.3.67)
jhalo jhali padānte ca jaś bhavati. labdhā; triṣṭub atra. khari caraṃ vakṣyati (6.4.148), jhayo hasya pūrvasavarṇam (6.4.156).

tasos tasau matvarthe (6.3.68)
takārasakārayor matvarthīye paratas takārasakārādeśau bhavataḥ. jaśtvarutvabādhanārthaṃ vacanam. vidyutvān balāhakaḥ. yaśasvī.

jhaṣa ekācaḥ sdhvor baśo bhaṣ (6.3.69)
jhaṣantasyaikācaḥ sakāre dhve ca padānte ca parato baśo bhaṣ bhavati. bhotsyate, abhuddhvam, bhut. jhaṣa iti kim? dāsyati. ekāca iti kim? dāmaliṭ. sdhvor iti kim? boddhā. baśa iti kim? krotsyati, krut.

dhas tathoś ca (6.3.70)
dadhātes takārathakārayoḥ sdhvoś ca parato baśo bhaṣ bhavati. dhattaḥ, dhatthaḥ, dhatse, dhaddhve. tathoś ceti kim? abhidadhmahe. jhaṣa ity eva: dadhāti, dadhāsi.

tathor dho 'dhaḥ (6.3.71)
jhaṣantasyādadhāter anayos takārathakārayor dhakāro bhavati. alabdha, alabdhāḥ. adha iti kim? dhattaḥ, dhatthaḥ. asmād eva vacanān na pūrvaṃ jaśtvam.

si ṣaḍhoḥ kaḥ (6.3.72)
sakārādau parataḥ ṣakāraḍhakārayoḥ kakāro bhavati. piṣḷ: pekṣyati. vaha: vakṣyati.

mo no mvoś ca (6.3.73)
makārāntasya dhātor jhali padānte ca makāravakārayos ca parato nakāro bhavati. śāntaḥ, śāntavān; praśān; jaṅganmi, jaganvān. dhātor ity eva: agnim. 

radāt tatavator daś ca (6.3.74)
rephadakārābhyāṃ parayoḥ ktaktavatvor āder nakāro bhavati daś ca, pūrvasya śrutatvāt. pūrṇaḥ, pūrṇavān. bhinnaḥ, bhinnavān. bhinnavadbhyām iti parasyāśrutatvān na bhaviṣyati. radād iti kim? kṛtam, kṛtavān. tatavator iti kim? bhettā. jhalīty eva: muditam. kathaṃ Kārtiḥ? bahiraṅgatvād asiddho rephaḥ.

yaṇsaṃyogād ātaḥ (6.3.75)
yaṇsaṃyogāt paro ya ākāras tadantāt parayos tatavator nakāro bhavati. glānaḥ, glānavān. mlānaḥ, mlānavān. yaṇ iti kim? āmnātaḥ. saṃyogād iti kim? yātaḥ. āta iti kim? cyutaḥ. dhātor ity eva: niryātaḥ.

ṝlvādibhyaḥ ktinaś ca (6.3.76)
ṝkārāntāl lvādibhyaś ca parayos tatavatoḥ ktinaś ca nakāro bhavati. kīrṇaḥ, kīrṇavān. lūnaḥ, lūnavān. līnaḥ, līnavān. kīrṇiḥ, lūniḥ, līniḥ.

pūño nāśe (6.3.77)
nāśe vartamānāt pūñaḥ parayos tatavator no bhavati. pūnā yavāḥ. nāśa iti kim? pūtaḥ, pūtavān.

dugvor ū ca (6.3.78)
du gu ity etayor anantarayos tatavator no bhavati, dugvor ukārasya ca ūkāraḥ. ādūnaḥ, ādūnavān. vigūnaḥ, vigūnavān.

ser grāse (6.3.79)
sinoteḥ parayos tatavator grāse 'bhidheye no bhavati. sino grāsaḥ. grāsa iti kim? sitā pāśena sūkarī.

oditaḥ (6.3.80)
oditaḥ parayos tatavator no bhavati. lagnaḥ, lagnavān. svādaya odita (Dhāt. 4.91) iti vacanāt: prasūnaḥ, prasūnavān; ḍīnaḥ, ḍīnavān. odittvād eva liṅgād iḍabhāvaḥ.

kṣeḥ kṣī ca (6.3.81)
kṣiyaḥ parayos tatavator no bhavati, kṣībhāvaś ca. kṣīṇaḥ, kṣīṇavān.

vā bhāvākrośadainyeṣu (6.3.82)
bhāvādiṣv artheṣu kṣiyaḥ parayos tatavator no vā bhavati. kṣībhāvaś ca. kṣīṇam anena, kṣitam anena. kṣīṇāyuḥ, kṣitāyuḥ. kṣīṇakas tapasvī, kṣitakas tapasvī.

śyo 'sparśe (6.3.83)
śyāyateḥ sparśād anyatra vartamānāt parayos tatavator no bhavati. śīnaṃ ghṛtam. asparśa iti kim? śīto vāyuḥ.

añco 'navadhau (6.3.84)
avadhirahite 'rthe vartamānād añcateḥ parayos tatavator no bhavati. samaknau śaknuneḥ pakṣau. anavadhāv iti kim? udaktam udakaṃ kūpāt.

adyūte divaḥ (6.3.85)
divaḥ parayos tatavator dyūtād anyatra no bhavati. ādyūnaḥ, ādyūnavān. adyūta iti kim? dyūtaṃ vartate.

avāte nirvāṇaḥ (6.3.86)
vātād anyatra nirvāṇa iti nipātyate. nirvāṇo bhikṣuḥ. nirvāṇaḥ pradīpo vātena. avāta iti kim? nirvāto vātaḥ.

ghrātrārtihrīnudondavido vā (6.3.87)
ghrādibhyaḥ parayos tatavator no bhavati vā. ghrāṇaḥ, ghrātaḥ. trāṇaḥ, trātaḥ. vyavasthitavibhāṣayā Devatrātaḥ. ṛṇaṃ śodhyam, ṛtaṃ satyam. hrīṇaḥ, hrītaḥ. nunnaḥ, nuttaḥ. samunnaḥ, samuttaḥ. vinnaḥ, vittaḥ. undisāhacaryād vindater grahaṇam; vidyater vinnaḥ.

prastyo maḥ (6.3.88)
prapūrvāt styāyateḥ parayos tatavator mo vā bhavati. prastīmaḥ, prastīmavān. prastītaḥ, prastītavān.

kṣaḥ (6.3.89)
kṣāyates tatavator mo bhavati. kṣāmaḥ, kṣāmavān. yogavibhāgo nityārthaḥ.

śuṣaḥ kaḥ (6.3.90)
śuṣeḥ parayos tatavatoḥ ko bhavati. śuṣkaḥ, śuṣkavān. 

paco vaḥ (6.3.91)
paceḥ parayos tatavator vo bhavati. pakvaḥ, pakvavān.

hlādo hlad (6.3.92)
hlādes tatavatoḥ parayor hladādeśo bhavati. prahlannaḥ, prahlannavān. ṇyantasya prahlāditaḥ.

ktini (6.3.93)
ktini parato hlādo hladādeśo bhavati. prahlattiḥ.

phullakṣībakṛśollāghāḥ (6.3.94)
ete śabdā nipātyante. phullaḥ, kṣībaḥ, kṛśaḥ, ullāghaḥ. prādirahitānāṃ nipātanād iha na bhavati: praphultāḥ. katham utphullaḥ, saṃphullaḥ, parikṛśa iti? prādisamāsād bhaviṣyati.

na dhyākhyāpṝmūrchimadām (6.3.95)
dhyādibhyaḥ parayos tatavator yad uktaṃ tan na bhavati. dhyātam, dhyātavān. khyātam, khyātavān. pūrtaḥ, pūrtavān. mūrtaḥ, mūrtavān. mattaḥ, mattavān.

vittaḥ pratītabhogayoḥ (6.3.96)
vindateḥ ktāntasya pratīte bhoge cārthee natvābhāvo nipātyate. vittaḥ, pratītaḥ. vittam, dhanam. vinnam anyat.

bhittaṃ śakale (6.3.97)
bhideḥ ktāntasya śakale 'bhidheye natvābhāvo nipātyate. bhittam. śakalam ity arthaḥ. śakala iti kim? bhinnam. kathaṃ bhittabhinnam iti? śakalam ity arthaḥ.

sasajuṣo ruḥ (6.3.98)
sakārāntasya padasya sapūrvasya ca juṣo rur bhavati. agniḥ. sajūḥ. tadvadatideśāt payobhyām, sajūrbhyām.

ahnaḥ (6.3.99)
ahan ity etasya padasya rur bhavati. ahaḥ, ahobhyām, ahaḥsu.

luky ari raḥ (6.3.100)
arephādau pade parato 'hno ro bhavati. ahar dadāti; ahar bhuṅkte. arīti kim? ahorūpam. ahorātram. kṛtsnam aho rathantaraṃ sāma gāyati. sarvam aho ramasva. yātaḥ śanaiḥ sarvam aho rathena. lukīti kim? dīrghāhā nidāghaḥ.

pracetaso rājani vā (6.3.101)
pracetaso rājani pare repho vā bhavati. praceto rājan, pracetā rājan.

patyādiṣv aharādīnām (6.3.102)
aharādīnāṃ patyādiṣu parato repho vā bhavati. aharpatiḥ, ahaḥpatiḥ, ahanpaṭiḥ -- gīrpatiḥ, gīṣpatiḥ, gīḥpatiḥ -- dhūrpatiḥ, dhūṣpatiḥ, dhūḥpatiḥ.

do 'naḍuhaḥ (6.3.103)
anaḍuhaḥ padasya dakāro bhavati. bahvanaḍut kulam. anaḍudbhyām. katham anaḍvān? numvidhānasāmarthyān (5.4.36) na bhaviṣyati.

vasusraṃsudhvaṃsāṃ saḥ (6.3.104)
vasvantasya padasya sraṃsudhvaṃsoś ca sakārasya dakāro bhavati. vidvatkulam, vidvadbhyām. ukhāsrat, ukhāsradbhyām. parṇadhvat, parṇadhvadbhyām. sa iti kim? papivān.

tipi (6.3.105)
tipi parataḥ sakārāntasya padasya dakāro bhavati. anvaśāt. sa ity eva: anvahan. padasyety eva: śāsti.

sipi rur vā (6.3.106)
sipi parataḥ sakārāntasya padasya rur bhavati dakāro vā. acakās tvam, acakāt tvam. sipīti kim? acakād bhavān.

daḥ (6.3.107)
dakārāntasya padasya sipi parato rur bhavati vā. abhinas tvam, abhinat tvam.

dhāto rvor anacīko dīrghaḥ (6.3.108)
dhātor yau rephavakārāv anacparau tayoḥ parabhūtayor iko dīrgho bhavati. gīḥ, dhūḥ, pūḥ, āstīrṇaḥ, kīrtayati, dīvyati, sīvyati, pratidīvnā. dhātor iti kim? sarpiḥ, vāyuḥ, kurkuraḥ, kurkurīyati, caturbhyaḥ, caturyati. paṭhitā eva hi prakṛtayo dhātava iti rūḍhiḥ. rvor iti kim? godhuk, yuktiḥ. anacīti kim? vikiraḥ, girati. ika iti kim? caryate.

na supi yaci (6.3.109)
yakārādāv ajādau ca supi parato dīrgho na bhavati. dhūryaḥ, divyaḥ, puryām, giryoḥ, girau, giraḥ. supīti kim? jīryati, dīvyati. yacīti kim? gīrbhyām, dhūrbhyām.

dvitve (6.3.110)
dvirvacane sati dīrgho na bhavati. riryatuḥ, riryuḥ. saṃvivyatuḥ, saṃvivyuḥ.

kurucchuroḥ (6.3.111)
kuru chura ity etayor dīrgho na bhavati. kuryāt, kurvaḥ, kurmaḥ. churyate, churyāt, churyāsuḥ. ukāranirdeśaḥ kim? kureḥ kūryāt. kurdādīnāṃ sphūrja (Dhāt. 1.74) iti liṅgān na bhavati.

adaso 'tve dād u do maḥ (6.3.112)
adasas tyadādyatve sati dāt parasya utvaṃ bhavati dasya ca matvam. amum, amunā. atva iti kim? ado 'tra, adasyati.

adrau va (6.3.113)
adaso 'dryāgame sati dāt parasyotvaṃ vā bhavati, dasya ca matvam. adamuyaṅ, amumuyaṅ, amudryaṅ, adadryaṅ.

eta īt (6.3.114)
adaso dāt parasya ekārasya īkāro bhavati, daś ca matvam. amībhyaḥ, amībhiḥ. dād ity eva: amuke 'tra. amuyor ity ayādeśe kartavye īttvalakṣaṇasyāsiddhatvān na bhaviṣyati.

vākyācāṃ pluto 'ntyaḥ (6.3.115)
vākyasya ye 'cas teṣām antyaḥ pluto bhavatīty etad adhikṛtaṃ veditavyam.

dūrāhvāne (6.3.116)
dūrāhvāne vākyācām antyaḥ pluto bhavati. āgaccha bho Devadatta3! dūrāhvāna iti kim? āgaccha bho Devadatta. vākyācām ity eva: Devadattāgaccha.

anantye 'pi hehai (6.3.117)
anantye 'ntye pi vākyasya hehaiśabdau dūrāhvāne plutau bhavataḥ. he3 Devadatta! hai3 Devadatta! Devadatta he3! Devadatta hai3! dūrāhvāna ity eva: he Devadatta. hai Devadatta.

gurv ekaikam anṛd vā (6.3.118)
gurv akṣaram ekaikam ṛkāravarjitaṃ dūrāhvāne plutaṃ vā bhavati. Devada3tta! De3vadatta! Devadatta3! anṛd iti kim? Kṛṣṇami3tra! dūrāhvāna ity eva: he Devadatta.

astrīśūdrapratyabhivāde (6.3.119)
strīśūdravarjitasya pratyabhivāde vākyācām antyaḥ pluto vā bhavati. abhivādaye Devadatto 'haṃ bhoḥ; āyuṣmān edhi Devadatta3! Devadatta! strīśūdraparyudāsaḥ kim? abhivādaye Gārgy ahaṃ bhoḥ; āyuṣmatī bhava Gārgi! abhivādaye Tuṣajako 'haṃ bhoḥ; kuśaly asi, Tuṣajaka? vākyācām ity eva: Devadatta, kuśaly asi? asūyake katham? asūyakas tvam asi, jālma, na tvaṃ pratyabhivādam arhasīti tatra pratyabhivādābhāvān na bhaviṣyati. bhorājanyaviśām apy anenaiva siddham. āyuṣmān edhi Devadatta bho3ḥ! Devadatta bhoḥ! āyuṣmān edhi, Indraśarma3n! Indraśarman! āyuṣmān edhi, Indrapālita3! Indrapālita!

pratyuktau hiḥ (6.3.120)
pṛṣṭaprativacane hiśabdaḥ pluto vā bhavati. akārṣīr hi kaṭam, Devadatta? akārṣaṃ hi3; akārṣaṃ hi. pratyuktāv iti kim? akārṣīr hi kaṭam, Devadatta? hir iti kim? māṇavaka, kaṭam akārṣīḥ? akārṣaṃ nanu.

upālambhe (6.3.121)
sapratikṣepo 'nuyoga upālambhas, tatra vākyācām antyaḥ pluto vā bhavati. adya śrāddham ity āttha3. adya śrāddham ity āttha.

aṅgayuktaṃ tiṅ ākāṅkṣam (6.3.122)
aṅgaśabdena yuktaṃ tiṅantam anyatiṅākāṅkṣaṃ plutaṃ vā bhavati. aṅga kūja3, aṅga kūja, idānīṃ jñāsyasi jālma. ākāṅkṣam iti kim? aṅga kūja.

bhartsane dviruktaṃ paryāyeṇa (6.3.123)
bhartsane kṛtaṃ dvirvacanaṃ paryāyeṇa plutaṃ vā bhavati. caura caura3, caura3 caura, ghātayiṣyāmi tvām.

asūyāsaṃmatyoḥ pūrvam (6.3.124)
asūyāyāṃ saṃmatau ca dviruktasya pūrvaṃ plutaṃ vā bhavati. māṇavaka3 māṇavaka, idānīṃ jñāsyasi jālma. māṇavaka māṇavaka. abhirūpaka3 abhirūpaka, śobhanaḥ khalv asi. abhirūpaka abhirūpaka.

vicāre (6.3.125)
vicāraviṣaye pūrvaṃ plutaṃ vā bhavati. ahir nu3, rajjur nu? ahir nu, rajjur nu? 

pratiśrutau (6.3.126)
pratiśravaṇe vākyācām antyaḥ pluto vā bhavati. Devadatta! kiṃ, mārṣa3? kiṃ, mārṣa?

pūjite (6.3.127)
abhipūjite 'cām antyaḥ pluto vā bhavati. śobhanaḥ khalv asi Devadatta3! Devadatta!

city upamārthe (6.3.128)
cicchabde upamārthe prayujyamāne vākyācām antyaḥ pluto vā bhavati. Agniś cid bhāyā3t! Agniś cid bhāyāt. upamārtha iti kim? karṇaveṣṭakāṃś cit kāraya.

nindāśīḥpraiṣyeṣu tiṅ ākāṅkṣam (6.3.129)
nindāyām āśiṣi preṣye ca tiṅantam anyākāṅkṣaṃ plutaṃ vā bhavati. svayaṃ rathena yāti3, svayaṃ rathena yāti, upādhyāyaṃ padātiṃ gamayati. putrāṃś ca lapsīṣṭhā3ḥ, lapsīṣṭhāḥ, dhanaṃ ca tāta. kaṭaṃ kuru3, kaṭaṃ kuru, grāmaṃ gaccha.

anantyasyāpi praśnākhyānayoḥ (6.3.130)
praśna ākhyāne cānantyasyāpi padasyācām antyaḥ pluto vā bhavati. agama3ḥ pūrvā3n grāmā3n Devadatta3? agamaḥ pūrvān grāmān Devadatta? agama3ṃ pūrvā3n grāmā3n bho3ḥ. agamaṃ pūrvān grāmān bhoḥ. plutāv aica idutāv iti na vaktavyam. ante sthitayos tayor eva tatkālāpekṣatā. anyathā hi naitāv uccāritau syātām. Ai3tikāyana. Au3pagava.

ecaḥ praśnāntapūjāvicārapratyabhivādeṣv ād idutparaḥ (6.3.131)
praśnānte pūjāyāṃ vicāre pratyabhivāde ca ejantasya padasyākāraḥ pluta idutparo bhavati. agama3ḥ pūrvā3n grāmā3n Agnibhūtā3i? Paṭā3u? pūjāyām: ṛddho 'si māṇavaka Agnibhūtā3i! Paṭā3u! vicāre: hotavyaṃ dīkṣitasya gṛhā3i? Paṭā3u? pratyabhivāde: āyuṣmān edhy Agnibhūtā3i! Paṭā3u! praśnāntādiṣv iti kim? āgacchāgnibhūte3! dasyo dasyo3, ghātayiṣyāmi tvām.

naito dvitve (6.3.132)
dvitve vartamānasya eto na bhavaty ākāraḥ plutaḥ. kaccit kuśalaṃ bhavatyoḥ, kanye3? eta iti kim? āyuṣmantau bhūyāstām, kumārakā3u!

tayor yvāv aci (6.3.133)
tayor idutor aci yvau bhavataḥ. Agnā3y Indram. Paṭā3v udakam. Agnā3y atra, Paṭā3v atra. dīrghahrasvatvabādhanārthaṃ vacanam.

ṣaṣṭhasya tṛtīyaḥ pādaḥ samāptaḥ.


samaḥ suṭi saḥ (6.4.1)
samaḥ suṭi parataḥ sakāro bhavati. să̇sskartā, saṃsskartā, saṃskartā.

pumaḥ khayy ami (6.4.2)
pum ity etasya makārasya khayy ampare parataḥ sakāro bhavati. pŭ̇skāmā, puṃskāmā. pŭ̇sputraḥ, puṃsputraḥ. khayīti kim? puṃdāsaḥ. amīti kim? puṃkṣīram.

naś chavy apraśānaḥ (6.4.3)
nakārāntasya praśānvarjitasya padasya chavy ampare parataḥ so bhavati. bhavā̆̇ś chādayati, bhavāṃś chādayati. bhavā̆̇s tarati, bhavāṃs tarati. chavīti kim? bhvān karoti. apraśāna iti kim? praśāñ cinoti. ampara ity eva: bhavān tsarukaḥ.

kān kāni (6.4.4)
kān ity etasya nakārasya kāni parataḥ sakāro bhavati. kā̆̇s kān, kāṃs kān.

nṝn pe ro vā (6.4.5)
nṝn ity etasya nakārasya pakāre parato ro vā bhavati. nṝ̆̇ḥ pāhi, nṝṃḥ pāhi, nṝn pāhi. ravacanaṃ jñāpakaṃ pūrvatra rephābhāvasya.

atrānunāsikaḥ pūrvasya (6.4.6)
atrātikrānte prakaraṇa ādeśāt pūrvasyānunāsiko vā bhavati. tathā caivodāhṛtam.

anusvāraḥ (6.4.7)
atrānusvāraḥ pūrvasyāgamo vā bhavati. tathā caivodāhṛtam.

hali maḥ (6.4.8)
makārasya hali parato 'nusvāro bhavati. kuṇḍaṃ hasati. kuṇḍaṃ yāti. halīti kim? vanam atra, kuṇḍam. halīty aupaśleṣikatvād ādhārasya padāpāṭhe na bhavati: vanam yāti, dhanam tiṣṭhati.

naś cānantyasya jhali (6.4.9)
nakārasya makārasya cāpadāntasya jhali parato 'nusvāro bhavati. payāṃsi. ācikraṃsate. anantyasyeti kim? bhavān bhoktā. jhalīti kim? hanyate, gamyate.

samrāṭ (6.4.10)
rājateḥ kvipi samo makāro nipātyate. samrāṭ, samrājau, samrājaḥ, samrājam.

he manayavalapare te vā (6.4.11)
hakāre makārādipare parato makārasya te manayavalā ādeśā vā bhavanti. kim hmalayati, kiṃ hmalayati. kin hnute, kiṃ hnute. kiy̆̇ hyaḥ, kiṃ hyaḥ. kiv̆̇ hvalayati, kiṃ hvalayati. kil̆̇ hlādayati, kiṃ hlādayati. ha iti kim? kiṃ jvalayati. mādipara iti kim? kiṃ hasati.

ṅṇoḥ kukṭukau śari (6.4.12)
ṅakārāntasya ṇakārāntasya ca padasya śari parataḥ kuk ṭug āgamau vā bhavataḥ. prāṅk chete, prāṅ śete. pūrvāntakaraṇāj jhayaḥ padāntād (6.4.157) iti chatvaṃ bhavati. prāṅk ṣaṇḍe, prāṅ ṣaṇḍe. prāṅk sāye, prāṅ sāye. nādyantayor (6.4.90) iti ṣatvapratiṣedho bhavati. vaṇṭ śete, vaṇ śete. vaṇṭ ṣaṇḍe, vaṇ ṣaṇḍe. vaṇṭ sāye, vaṇ sāye. na ṭor (6.4.137) iti ṣṭutvapratiṣedho bhavati.

ḍaḥ so dhuṭ (6.4.13)
ḍakārāntāt parasya sakārasya dhuḍ vā bhavati. śvaliṭ tsāye, śvaliṭ sāye. parādikaraṇān na ṭor (6.4.137) iti ṣṭutvapratiṣedho bhavati.

naḥ (6.4.14)
nakārāntāt parasya sakārasya dhuḍ vā bhavati. bhavān tsāye, bhavān sāye.

śi tuk (6.4.15)
śakāre parato nakārāntasya tug vā bhavati. bhavāñc chete, bhavāñ śete. pūrvāntakaraṇaṃ chatvārtham. kurvañc cheta iti bahiraṅgasya tuko 'siddhatvād raṣād (6.4.101) iti ṇatvaṃ na bhavati.

maya uño 'ci vaḥ (6.4.16)
mayaḥ parasya uño 'ci parato vakāro vā bhavati. kim v āvapanam, kim u āvapanam. vatvasyāsiddhatvād dhali (6.4.8) ity anusvāro na bhavati. tad v asya, tad u asya. maya iti kim? gīr u uccarati. acīti kim? kim u pracarati.

ṅamo hrasvād dve (6.4.17)
hrasvāt pare ye ṅamas tadantasya padasyāci dvitvaṃ bhavati. pratyaṅṅ āste. vaṇṇ āste. pacann āste. ṅama iti kim? dṛṣad āste. hrasvād iti kim? bhavān āste. acīty eva: pratyaṅ siñcati. tadantavidhiḥ kim? daṇḍinā.

ḍhe 'nādau ḍhalopaḥ (6.4.18)
apadādau ḍhe parato ḍhakārasya lopo bhavati. līḍham, gūḍham, voḍhā. ṣṭutvasyāśrayaṇāt siddham. anādāv iti kim? śvaliḍ ḍhaukate.

ro ri (6.4.19)
rephe parato rephasya lopo bhavati. punā rājā. nīraktam. dūraktam. Agnī rathena. Vāyū rathena.

virāme visarjanīyaḥ (6.4.20)
virāme vartamānasya rephasya visarjanīyo bhavati. vṛkṣaḥ, agniḥ.

khari (6.4.21)
khari parato rephasya visarjanīyo bhavati. vṛkṣaḥ khanati. vṛkṣaḥ pacati.

śarpare (6.4.22)
śarpare khari rephasya visarjanīya eva bhavati. kupvoḥ xkafpau na bhavataḥ. śaśaḥ kṣuram. adbhiḥ psātam.

roḥ supi (6.4.23)
ror eva rephasya supi parato visarjanīyo bhavati. payaḥsu, sarpiḥṣu. ror iti kim? gīrṣu, dhūrṣu. pakāraḥ kim? gīḥ.

bhobhagoaghobhyo 'śi lopaḥ (6.4.24)
bho bhago agho ity etebhyaḥ parasya ror aśi lopo bhavati. bho atra, bho yāti. bhago atra, bhago yāti. agho atra, agho ehi, agho idam. aśīti kim? bhoḥ khanati. ete cāmantraṇe 'saṃkhyāḥ sakārāntāḥ. kecit tu bhavadbhagavadaghavatāṃ saṃbodhane sau takārasya rutvam avaśabdasya cautvaṃ kurvanti. teṣāṃ dvivacanabahuvacanayoḥ striyāṃ ca na syuḥ: bho brāhmaṇau, bho brāhmaṇāḥ, bho brāhmaṇi. bhago brāhmaṇi, agho brāhmaṇi.

āt (6.4.25)
avarṇāt parasya ror aśi lopo bhavati. ka āste. brāhmaṇā hasanti.

yo 'ci vā 'nuñi (6.4.26)
avarṇāt parasya ror acy uñvarjite yakāro vā bhavati. kay āste, ka āste. anuñīti kim? sa u āgataḥ.

vyor īṣatspṛṣṭau ca (6.4.27)
vakārayakārayor aci parata īṣatspṛṣṭatarau vakārayakārau bhavataḥ, lopaś ca vā. dvāv atra, dvā atra. kay āsate, ka āsate. vyor īṣatspṛṣṭayoḥ punarvacanād atīveṣatspṛṣṭataratā gamyate. anuñīty eva: dvāv u āgatau.

chavi raḥ saḥ (6.4.28)
chavi parato rephasya visarjanīye prāpte sakāro vidhīyate. punaś chādayati. rathaś carati. chavīti kim? ākhur yāti. vāyur bhramati.

vā śari (6.4.29)
śari parato rephasya sakāro vā bhavati. gauś śete, gauḥ śete. vṛkṣas sāye, vṛkṣaḥ sāye. vṛkṣaṣ ṣaṇḍe, vṛkṣaḥ ṣaṇḍe.

khari lopaḥ (6.4.30)
kharpare śari rephasya lopo vā bhavati. vṛkṣā sthātāraḥ, vṛkṣās sthātāraḥ, vṛkṣāḥ sthātāraḥ.

kupvoḥ xkafpau (6.4.31)
kavargapavargayoḥ parato rephasya jihvāmūlīyopadhmānīyāv ādeśau vā bhavataḥ. vṛkṣax karoti, vṛkṣaḥ karoti. vṛkṣax khanati, vṛkṣaḥ khanati. vṛkṣaf patati, vṛkṣaḥ patati. vṛkṣaf phalati, vṛkṣaḥ phalati. kharīty eva: bhānur gacchati. vāyur bhramati.

sasaṃkhyasyānādau saḥ (6.4.32)
sasaṃkhyasya yo rephas tasya kupvor apadādyoḥ parataḥ sakāro bhavati. payaskalpam, payaspāśam, payaskam. sasaṃkhyasyeti kim? prātaḥkalpam. anādāv iti kim? payaḥ kāmayate.

roḥ kāmye (6.4.33)
ror eva rephasya kāmye parataḥ sakāro bhavati. payaskāmyati. ror iti kim? gīḥkāmyati.

iṇaḥ ṣaḥ (6.4.34)
iṇaḥ parasya rephasya kupvor apadādyoḥ parataḥ ṣakāro bhavati. sarpiṣpāśam, yajuṣpāśam. sārpiṣkaḥ, dhānuṣkaḥ. sarpiṣkāmyati, yajuṣkāmyati. anādāv ity eva: sarpiḥ karoti. roḥ kāmya ity eva: gīḥkāmyati. ita uttaraṃ sa iti iṇaḥ ṣa iti ca vartate.

nirdurbahirāviścatuṣprāduṣpurasām (6.4.35)
nirādīnāṃ rephasya kupvoḥ parato yathāyogaṃ sakāraṣakārau bhavataḥ. niṣkṛtam, niṣpītam. duṣkṛtam, duṣpītam. bahiṣkṛtam, bahiṣpītam. āviṣkṛtam, āviṣpītam. catuṣkapālam, catuṣpātram. prāduṣkṛtam, prāduṣpītam. puraskṛtam, puraspītam. katham: tisraḥ puraḥ karotīti? lākṣaṇikatvāt. naiṣkulyam, dauṣpuruṣyam iti kṛtaṣatvasya ṣyañvidhānāt siddham.

suco vā (6.4.36)
sujantānāṃ rephasya kupvoḥ parataḥ ṣakāro vā bhavati. dviṣ karoti, dviḥ karoti. dviṣ pibati. triṣ karoti, triḥ karoti. triṣ pibati, triḥ pibati. catuṣ karoti, catuḥ karoti. catuṣ pibati, catuḥ pibati.

isusoḥ saṃbandhe (6.4.37)
isusantayo rephasya kupvoḥ parataḥ saṃbandhe sati ṣatvaṃ bhavati vā. sarpiṣ karoti, sarpiḥ karoti. sarpiṣ pibati, sarpiḥ pibati. yajuṣ karoti, yajuḥ karoti. yajuṣ paṭhati, yajuḥ paṭhati. saṃbandha iti kim? tiṣṭhatu sarpiḥ, piba tvam udakam.

plutāt ti ca (6.4.38)
plutāt parasya isuso rephasya kupvos takāre ca parataḥ ṣakāro bhavati. ni3ṣkula! du3ṣpuruṣa! sarpi3ṣṭara! sarpi3ṣṭama!

samāse 'nuttarasya (6.4.39)
isusantasya samāse 'nuttarasya kupvoḥ parato rephasya ṣakāro bhavati. sarpiṣkumbhaḥ, sarpiṣkapālam. dhanuṣkoṭiḥ, yajuṣpātram. samāsa iti kim? sarpiḥ karoti. anuttarasyeti kim? paramasarpiḥkumbhaḥ.

ataḥ kṛkamikaṃsakumbhapātrakuśākarṇīṣu sasaṃkhyasya (6.4.40)
akārāt parasya sasaṃkhyasya rephasya kṛñādiṣu parataḥ sakāro bhavati. ayaskāraḥ, ayaskāmaḥ, ayaskaṃsaḥ, ayaskumbhaḥ, ayaspātram, ayaskuśā, ayaskarṇī. ata iti kim? gīḥkāraḥ. taparaḥ kim? bhāḥkaraṇam. kṛñādiṣv iti kim? ayaḥkīlaḥ. sasaṃkhyasyeti kim? śvaḥkāraḥ. samāsa ity eva: payaḥ karoti. anuttarasyety eva: paramapayaḥkāraḥ.

adhaḥśirasoḥ pade (6.4.41)
adhasaḥ śirasa ity etayo rephasya padaśabde parataḥ sakāro bhavati. adhaspadam, śiraspadam. samāsa ity eva: adhaḥ padam. anuttarasyety eva; paramaśiraḥpadam.

namasaḥ (6.4.42)
namaso rephasya kupvoḥ parataḥ sakāro bhavati. namaskṛtya, namaskartā. samāsa ity eva: namaḥ kṛtvā.

kṛñi vā (6.4.43)
karotau parato namaso rephasya sakāro vā bhavati. namaskaroti, namaḥ karoti. tiṅartha ārambhaḥ.

tirasaḥ (6.4.44)
tiraso rephasya kṛñi parataḥ sakāro vā bhavati. tiraskṛtya; tiraskaroti, tiraḥ karoti. vyavasthitavibhāṣayā tiraḥ kṛtveti na bhavati.

kaskādayaḥ (6.4.45)
kaskādayaḥ śabdāḥ sādhavo bhavanti. kas kaḥ -- kautaskutaḥ -- bhrātuṣputraḥ -- śunaskarṇaḥ -- sadyaskālaḥ -- sadyaskrīḥ; krīṇāteḥ kvip -- tatrabhavaḥ kratuḥ, sādyaskraḥ -- kāṃs kān iti pūrveṇaiva (6.4.4) siddham -- sarpiṣkuṇḍikā -- dhanuṣkapālam --yajuṣpātram, ity eṣāṃ pūrveṇaiva (6.4.39) siddhe uttarapadārthaṃ vacanam: paramasarpiṣkuṇḍikā, paramadhanuṣkapālam, paramayajuṣpātram; ato 'nyesāṃ na bhavati: paramasarpiḥkumbhaḥ -- ayaskāntaḥ. ākṛtigaṇaś cāyam; tena bhāskarādayo 'py atraiva draṣṭavyāḥ.

kos cādeśasanādiśāsivasighasāṃ saḥ (6.4.46)
kavargād iṇaś ca parasyādeśasya sakārasya sanādisaṃbandhinaḥ śāsivasighasāṃ ca ṣo bhavati. siṣeca, suṣvāpa; pipakṣati, cikīrṣati, tuṣṭūṣaṭi; vṛkṣeṣu, dhātuṣu, goṣu, kartṛṣu; acaiṣīt; śiṣṭaḥ, uṣitaḥ, jakṣuḥ. koś ceti kim? svapiti, yiyāsati. ādeśādīnām iti kim? visismiye. sa iti kim? kurutaḥ.

numvisarjanīyaśarvyavāye (6.4.47)
numādibhir vyavadhāne kavargād iṇaś ca parasyādeśādisakārasya ṣatvaṃ bhavati. sarpīṃṣi, yajūṃṣi; sarpiḥṣu, yajuḥṣu; sarpiṣṣu, yajuṣṣu. kathaṃ niṃsse, kvipi supi ca niṃssu? pratyekaṃ vākyaparisamāpter na bhaviṣyati.

stoḥ ṣaṇi (6.4.48)
stauter eva sani ṣabhūte parata iṇaḥ parasya ṣatvaṃ bhavati. tuṣṭūṣati. samānajātīyasya niyamād iha nirāmo na bhavati: pratīṣiṣati. athavā kṛtaṣatvasya dvirvacanāt. stor iti kim? sisikṣati, susūṣate. ṣaṇy eveti niyamo na bhavati ṇeḥ punarvacanāt. ṣaṇīti kim? siṣeca. ṣatvanirdeśaḥ kim? suṣupsati. nakāraḥ kim? vyatisuṣupiṣa Indram. kathaṃ soṣupiṣate? kṛte ṣatve bāhyaniyamasyāpravṛtteḥ.

ṇer asvidisvadisahaḥ (6.4.49)
ṇyantasya svidādivarjitasya ṣaṇi parata iṇaḥ parasya ṣatvaṃ bhavati. siṣecayiṣati. svidādiparyudāsaḥ kim? sisvedayiṣati, sisvādayiṣati, sisāhayiṣati. svidādiparyudāsād eva tatsadṛśānāṃ ṣopadeśānāṃ grahaṇāt punaḥprasavo 'yam, na vidhiḥ. sismārayiṣati.

prādīnāṃ susūsostustubhasthāsenisedhasicasañjasvañjām (6.4.50)
prādīnāṃ ya iṇ tataḥ pareṣāṃ svādīnāṃ sakārasya ṣatvaṃ bhavati. abhiṣuṇoti, abhiṣuvati, abhiṣyati, abhiṣṭauti, abhiṣṭobhate, pratiṣṭhāsyati, abhiṣeṇayati, pratiṣedhati; śapā nirdeśāt sidhyater na bhavati: pratisidhyati; abhiṣiñcati, abhiṣajati, pariṣvajate. prādīnām iti kim? dadhi sunoti, madhu sunoti. ayam api padādilakṣaṇe pratiṣedhe prāpte punaḥprasavo, na vidhiḥ. ato nihṣiñcatīti visarjanīyavyavāye 'pi ṣatvaṃ bhavati. katham: nirgatāḥ secakā asmād deśāt, niḥsecako deśaḥ, vṛkṣaṃ vṛkṣaṃ prati siñcati, abhi siñcati, api siñcet palāṇḍum iti? svādisaṃbandhinām eva prādīnāṃ grahaṇāt, padāntarasaṃbandhinaś caite. abhiṣāvayatītyādāv apy ata eva siddham.

sado 'prateḥ (6.4.51)
sadeḥ prativarjitasya prādipūrvasya ṣatvaṃ bhavati. niṣīdati, viṣīdati. aprater iti kim? pratisīdati.

stambheḥ (6.4.52)
prādipūrvasya ṣatvaṃ bhavati. viṣṭabhnāti, pratiṣṭabhnāti.

avād aurjityālambanāvidūryeṣu (6.4.53)
avāt parasya stambher aurjityādiṣu gamyamāneṣu ṣatvaṃ bhavati. aho vṛṣalasyāvaṣṭambhaḥ! avaṣṭabdho ripuḥ śūreṇa. daṇḍam avaṣṭabhyāste. avaṣṭabdhā senā. eteṣv iti kim? avastabdho vṛṣalaḥ śītena.

veś ca svano bhojane (6.4.54)
ver avāc ca parasya svano bhojanaviṣaye ṣatvaṃ bhavati. viṣvaṇati, avaṣvaṇati. bhojana iti kim? visvanati mṛdaṅgaḥ.

nipareś ca sevasivusahasuṭām (6.4.55)
niparibhyāṃ veś ca pareṣāṃ sevādīnāṃ suṭsaṃbandhinaś ca sakārasya ṣatvaṃ bhavati. niṣevate, pariṣevate, viṣevate. niṣīvyati, pariṣīvyati, viṣīvyati. niṣahate, pariṣahate, viṣahate. pariṣkaroti. nipareś ceti kim? anusevate.

stusvañjasivādīnāṃ vāḍvyavāye (6.4.56)
stauteḥ svañjaḥ sivādīnāṃ ca 
stauteḥ svañjaḥ sivādīnāṃ ca sakārasyāḍvyavāye sati ṣatvaṃ vā bhavati. nyaṣṭaut, nyastaut. paryaṣvajata, paryasvajata. vyaṣīvyat, vyasīvyat. nyaṣahata, nyasahata. paryaṣkarot, paryaskarot. nipareś cety eva: anvasīvyat.

svādīnām (6.4.57)
sunotyādīnām aḍvyavāye sati prādibhyaḥ pareṣāṃ ṣatvaṃ bhavati. abhyaṣuṇot, paryaṣuvat, abhyaṣyat, abhyaṣṭaut, abhyaṣṭobhata, pratyaṣṭhāt, abhyaṣeṇayat, abhyaṣedhat, abhyaṣiñcat; katham: anaḍudyajñam anv asiñcad iti? svādisaṃbhadhinām eva prādīnāṃ grahaṇān na bhaviṣyati; abhyaṣajat, paryaṣvajata; nyaṣīdat; vyaṣṭabhnāt, daṇḍam avāṣṭabhnāt; vyaṣvaṇat; nyaṣevata.

sthādīnāṃ dviruktena tasya ca (6.4.58)
tiṣṭhatyādīnām eva svādiṣv antargatānāṃ dviruktena vyavāye prādibhyaḥ pareṣāṃ ṣatvaṃ bhavati, tasya dviruktasya ca. abhitaṣṭhau, abhiṣiṣeṇayiṣati, niṣiṣedhayiṣati, abhiṣiṣikṣati; ṣaṇi niyamo 'pi bādhyate; abhiṣiṣaṅkṣati, pariṣiṣvaṅkṣate; abhiṣiṣatsati; abhitaṣṭambha; viṣaṣvāṇa; niṣiṣeve. sthādīnām iti kim? abhisusūṣati, abhisiṣāsati.

neḥ sayasitayoḥ (6.4.59)
neḥ parayoḥ sayasitayoḥ sakārasya ṣatvaṃ bhavati. niṣayaḥ, niṣitaḥ.

vipareḥ (6.4.60)
viparibhyāṃ parayoḥ sayasitayoḥ sakārasya ṣatvaṃ bhavati. viṣayaḥ, viṣitaḥ. pariṣayaḥ, pariṣitaḥ.

nirabhyanoś ca syando 'prāṇini vā (6.4.61)
nirabhyanubhyo viparibhyāṃ ca parasya syando 'prāṇiviṣaye ṣatvaṃ bhavati vā. niḥṣyandate tailam, niḥsyandate. abhiṣyandate, abhisyandate. anuṣyandate, anusyandate. viṣyandate, visyandate. pariṣyandate, parisyandate. aprāṇinīti kim? anusyandate matsyaḥ. paryudāsaś cāyam, tena prāṇino 'nyasmin bhavati ṣatvavikalpaḥ: anuṣyandete matsyodake, anusyandete.

veḥ skando 'tatavatoḥ (6.4.62)
veḥ parasya skandisakārasya ktaktavatubhyām anyatra ṣatvaṃ vā bhavati. viṣkanttā, viskanttā. viṣkanttum, viskanttum. atatavator iti kim? viskannaḥ, viskannavān.

pareḥ (6.4.63)
pareḥ parasya skandiskārasya ṣatvaṃ vā bhavati. pariṣkanttā, pariskanttā. pariṣkanttum, pariskanttum. yogavibhāgāt tatavator api bhavati: pariṣkannaḥ, pariskannaḥ. pariṣkannavān, pariskannavān. vyavasthitavibhāṣayā prācyabharataviṣayaprayoge pariskanda eva; anyatra pariṣkaṇṇo 'pi.

sphurisphulor nirnivibhyaḥ (6.4.64)
nirādibhyaḥ parayoḥ sphurisphuloḥ ṣatvaṃ vā bhavati. niḥṣphurati, niḥsphurati. niḥṣphulati, niḥsphulati. niṣphurati, nisphurati. niṣphulati, nisphulati. viṣphurati, visphurati. viṣphulati, visphulati.

veḥ skabhnaḥ ṣaḥ (6.4.65)
veḥ parasya skabhnāteḥ ṣatvaṃ bhavati, nityaṃ punarvidhānāt. viṣkabhnāti, viṣkambhakaḥ, viṣkambhitā. śnānirdeśaḥ kim? viskabhnoti.

samāse 'ṅguleḥ saṅgaḥ (6.4.66)
aṅguleḥ parasya saṅgaskārasya samāse sati ṣatvaṃ bhavati. aṅguliṣaṅgaḥ. samāsa iti kim? aṅguleḥ saṅgaḥ.

bhīroḥ sthānam (6.4.67)
bhīroḥ parasya sthānam ity etasya ṣatvaṃ bhavati. bhīruṣṭhānam. samāsa ity eva: bhīroḥ sthānam.

agneḥ stut (6.4.68)
agneḥ parasya stud ity etasya ṣatvaṃ bhavati. agniṣṭut.

ītaḥ somaḥ (6.4.69)
īkārāntād Agniśabdāt parasya soma ity etasya ṣatvaṃ bhavati. Agnīṣomau. īta iti kim? Agnisomau.

jyotirāyuṣaś ca stomaḥ (6.4.70)
jyotiṣa āyuṣo 'gneś ca parasya stoma ity etasya ṣatvaṃ bhavati. jyotiḥṣtomaḥ, āyuḥṣṭomaḥ, Agniṣṭomaḥ. samāsa ity eva: agniḥ stomaṃ dahati.

mātṛpitṛbhyāṃ svasā (6.4.71)
mātuḥ pituś ca parasya svasṛ ity etasya ṣatvaṃ bhavati. mātṛṣvasā, pitṛṣvasā. samāsa ity eva: mātuḥ svasā.

aluki vā (6.4.72)
mātṛppitṛbhyāṃ parasya svasṛ ity etasya ṣaṣṭhyā aluki sati ṣatvaṃ vā bhavati. mātuḥṣvasā, mātuḥsvasā. pituḥṣvasā, pituḥsvasā. samāsa ity eva: pituḥ svasā.

abhiniṣṭāno varṇe (6.4.73)
abhiniṣṭāna iti varṇe 'bhidheye nipātyate. varṇa iti kim? abhinistāno mṛdaṅgasya.

prāduḥprādibhyo yacy asteḥ (6.4.74)
prāduśśabdāt prādibhyaś  ceṇantebhyaḥ parasya yakārādāv ajādau ca parato 'steḥ sakārasya ṣatvaṃ bhavati. prāduḥṣyāt, prāduḥṣanti. niṣyāt, niṣanti. duḥ ṣyāt, duḥ ṣanti. prāduṣprādibhya iti kim? dadhi syāt. yacīti kim? prāduḥstaḥ. aster iti kim? visṛtam, anusṛtam. anusūteḥ kvip Anusūḥ, tasyāpatyam Ānuseyaḥ; Śubhrāditvāḍ (2.4.53) ḍhak. katham: yad atra māṃ prati syād iti? astisaṃbandhinām eva prādīnāṃ grahaṇān na bhaviṣyati. tathā: sarpiṣo 'pi syāt. api sarpiṣaḥ syād iti vyabhicārāt.

suvinirdurbhyaḥ samasūtisupām (6.4.75)
svādibhyaḥ pareṣāṃ sama sūti sup ity eteṣāṃ sakārasya ṣatvaṃ bhavati. sub iti svaper yaṇa iki kṛte rūpam. suṣamam, viṣamam, niḥṣamam, duḥṣamam. suṣūtiḥ, viṣūtiḥ, niḥṣūtiḥ, duḥṣūtiḥ. suṣuptaḥ, viṣuptaḥ, niḥṣuptaḥ, duḥṣuptaḥ. viṣuṣupur iti pūrvasya viśabdanimittāt, parasyāpi ṣuśabdanimittāt. anye tu kṛtaṣatvasya dvirvacanaṃ kurvanti. taiḥ pūrvatrāsiddhīyam advirvacana iti vaktavyaṃ syāt. subrūpanirdeśaḥ kim? visuṣvāpa.

nadīṣṇaḥ kuśale (6.4.76)
nadīṣṇa iti nipātyate snātuṃ cet kuśalo bhavati. yas tu srotasā hriyate, sa nadīsnaḥ.

neḥ snātaḥ (6.4.77)
neḥ parasya snāta ity etasya ṣatvaṃ bhavati. niṣṇātaḥ kaṭakaraṇe. kuśala ity eva: nisnātaḥ.

prateḥ sūtre (6.4.78)
prateḥ parasya snāta ity etasya sūtre 'bhidheye ṣatvaṃ bhavati. pratiṣṇātaṃ sutram. pratisnāto 'nyaḥ.

praṣṭho 'gragāmī (6.4.79)
praṣṭha iti nipātyate 'gragāmī cet. prastho 'nyaḥ.

vaḥ stro nāmni (6.4.80)
veḥ parasya stṛṇāteḥ saṃjñāyāṃ gamyamānāyāṃ ṣatvaṃ bhavati. viṣṭaro vṛkṣaḥ. viṣṭaram āsanam. viṣṭārapaṅktiś chandaḥ. nāmnīti kim? vistaro vākyasya, vistāraḥ paṭasya.

gaviyudheḥ sthiraḥ (6.4.81)
gaviyudhibhyāṃ parasya sthira ity etasya ṣatvaṃ bhavati. Gaviṣṭhiraḥ, Yudhiṣṭhiraḥ. gavīti nirdeśāt saptamyā bahulam (5.2.11) ity aluk. nāmnīty eva: gavisthiraḥ, yudhisthiraḥ.

kapeḥ sthalasya (6.4.82)
kapeḥ parasya sthala ity etasya ṣatvaṃ bhavati. Kapiṣṭhalo nāma gotrasya pravartakaḥ. nāmnīty eva: kapisthalam.

vikuśamiparibhyaḥ (6.4.83)
etebhyaḥ parasya sthala ity etasya ṣatvaṃ bhavati. viṣṭhalam, kuṣṭhalam, śamiṣṭhalam, pariṣṭhalam. nipātanād dhrasvatvam.

ambāmbagobhūmidvitrikuśekuśaṅkvaṅgumañjipuñjibarhirdivyagnibhyaḥ sthaḥ (6.4.84)
ambādibhyaḥ parasya stha ity etasya ṣatvaṃ bhavati. Ambaṣṭhaḥ, Āmbaṣṭhaḥ, goṣṭhaḥ, bhūmiṣṭhaḥ, dviṣṭhaḥ, triṣṭhaḥ, kuṣṭhaḥ, śekuṣṭhaḥ, śaṅkuṣṭhaḥ, aṅguṣṭhaḥ, mañjiṣṭhaḥ, puñjiṣṭhaḥ, barhiḥṣṭhaḥ, diviṣṭhaḥ, agniṣṭhaḥ.

eti saṃjñāyām akoḥ (6.4.85)
ekāre parataḥ sakārasyākavargād iṇaḥ parasya ṣatvaṃ bhavati. Hariṣeṇaḥ, Vāyuṣeṇaḥ. etīti kim? Harisiṃhaḥ. saṃjñāyām iti kim? pṛthuseno rājā. akor iti kim? Viṣvaksenaḥ. iṇa ity eva: Śakrasenaḥ.

nakṣatrād ito vā (6.4.86)
nakṣatrād idantāt parasya sakārasyaiti parataḥ saṃjñāyāṃ ṣatvaṃ vā bhavati. Rohiṇiṣeṇaḥ, Rohiṇisenaḥ. Revatiṣeṇaḥ, Revatisenaḥ. ita iti kim? Punarvasuṣeṇaḥ. akor ity eva: Śatabhiṣaksenaḥ.

hrasvāt supas ti (6.4.87)
hrasvād iṇantāt parasya sakārasya supo vihite takārādau parataḥ ṣatvaṃ bhavati. taratamatayaṭtvataltastyapaḥ prayojayanti. sarpiṣṭaram, sarpiṣṭamam, catuṣṭayam, yajuṣṭvam, yajuṣṭā, sarpiṣṭaḥ, niṣṭyāś caṇḍālādayaḥ. hrasvād iti kim? gīstaram. supa iti kim? bhindyustarām. tīti kim? sarpiḥsāt. vihitaviśeṣaṇaṃ kim? Agnis tarati.

nisas tapi sakṛt (6.4.88)
nisaḥ sakārasya tapi parataḥ ṣatvaṃ bhavati,  sakṛc cet pravṛttiḥ. niṣṭapati, niṣṭaptaḥ. sakṛd iti kim? nistapati.

suṣāmādayaḥ (6.4.89)
suṣāmādayaḥ śabdāḥ sādhavo bhavanti. śobhanaṃ sāmāsya, suṣāmā -- niḥṣāmā -- duḥṣāmā -- suṣedhaḥ -- niḥṣedhaḥ -- duḥṣedhaḥ; atatprādyartha ārambhaḥ, sidho gatāv (6.4.93) iti ca pratiṣedhabādhanārthaḥ -- suṣandhiḥ -- duḥṣandhiḥ -- niḥṣandhiḥ -- suṣṭhu -- duṣṭhuḥ -- apaṣṭhuḥ -- savyeṣṭhā -- mañjiṣṭhā -- Parameṣṭhī -- Gauriṣakthaḥ saṃjñāyām -- Nauṣecikā -- dundubhiṣecanam. ākṛtigaṇo 'yam.

nādyantayoḥ (6.4.90)
padasyādāv ante ca vartamānasya ṣatvaṃ na bhavati. dadhi siñcati. Agnis tarati.

sāt (6.4.91)
sātaḥ ṣatvaṃ na bhavati. agnisāt.

sico yaṅi (6.4.92)
siñcater yaṅi ṣatvaṃ na bhavati. sesicyate, bhisesicyate. yaṅīti kim? abhiṣiṣikṣati. ṅakāraḥ kim? abhiṣicyate.

sidho gatau (6.4.93)
sedhater gatau gamyamānāyāṃ ṣatvaṃ na bhavati. abhisedhayati gāḥ. gatāv iti kim? niṣedhayati.

niprateḥ stabdhaḥ (6.4.94)
niprateḥ parasya stabdha ity etasya ṣatvaṃ na bhavati. nistabdhaḥ, pratistabdhaḥ. niprater iti kim? viṣṭabdhaḥ.

soḍhaḥ (6.4.95)
saheḥ soḍh ity evaṃrūpasya ṣatvaṃ na bhavati. nisoḍhā, nisoḍhum. otvaḍhatvanirdeśaḥ kim? niṣahate.

prādibhyaḥ stambhusivusahāṃ caṅi (6.4.96)
prādibhyaḥ pareṣāṃ stambhādīnāṃ caṅi parataḥ ṣatvaṃ na bhavati. abhyatastambhat, paryasīṣivat, paryasīṣahat.  prādigrahaṇād dviruktanimittaṃ ṣatvaṃ bhavaty eva. tathā caivodāhṛtam.
 
soḥ syasanoḥ (6.4.97)
sunoteḥ syasanoḥ parataḥ ṣatvaṃ na bhavati. abhisoṣyati, paryasoṣyat. susūṣatīti stoḥ ṣaṇi (6.4.48) iti niyamān na bhaviṣyati. abhisusūṣatīti sthādiniyamān (6.4.58) na bhaviṣyati. evaṃ tarhi. abhisusūṣateḥ kvip, abhisusūḥ. syasanor iti kim? suṣāva.

sadisvañjer liṭi (6.4.98)
liṭi parataḥ sadisvañjeḥ ṣatvaṃ na bhavati. niṣasāda. pūrvasya tu pareṇa vyavadhānād bhavaty eva. pariṣasvaje.

dhātoḥ sīluṅoś ca dho ḍhaḥ (6.4.99)
dhātor iṇantāt parayoḥ sīluṅor liṭaś ca saṃbandhino dhakārasya ḍhakāro bhavati. cyoṣīḍhvam, acyoḍhvam, cakṛḍhve. dhātor iti kim? āsiṣīdhvam. sīluṅoś ceti kim? studhve. iṇa ity eva: pakṣīdhvam.

veṭaḥ (6.4.100)
iṇaḥ parād iṭaḥ pareṣāṃ sīluṅliṭāṃ dhakārasya ḍhakāro bhavati vā. laviṣīḍhvam, laviṣīdhvam. alaviḍhvam, alavidhvam. luluviḍhve, luluvidhve. upadidīyiḍhve, upadidīyidhve. iṇa ity eva: āsiṣīdhvam.

raṣān no ṇa ekapade (6.4.101)
rephaṣakārābhyāṃ parasyaikapade vartamānasya ṇatvaṃ bhavati. āstīrṇam, muṣṇāti, mātṝṇām. yo 'sāv ṛvarṇe rephas tasyāśrayaṇāṇ ṇatvaṃ bhavaty eva. ekapada iti kim? Agnir nayati.

pūrvapadān nāmni (6.4.102)
pūrvapadasthābhyāṃ rephaṣakārābhyāṃ parasya nakārasyottarapadasthasya saṃjñāyām eva ṇatvaṃ bhavati. Druṇasaḥ, Kharaṇasaḥ. nāmnīti kim? carmanāsikaḥ. pūrvapadasyottarapadāpekṣatvād uttarapadasthasyaiva niyamān nivṛtiḥ. iha tu bhavaty eva: Khārapāyaṇaḥ, mātṛbhogīṇaḥ. ṛgayanādibhya (3.3.45) iti jñāpakād ṛghayanam iti na bhavati.

vanaṃ puragāmiśrakāsidhrakāśārikāgrekoṭarāt (6.4.103)
puragādibhyaḥ parasyaiva nāmni vananakārasya ṇatvaṃ bhavati. Puragāvaṇam, Miśrakāvaṇam, Sidhrakāvaṇam, Śārikāvaṇam; Agrevaṇam, nipātanād etvam; Koṭarāvaṇam. puragādibhya iti kim? Kuberavanam, Asipattravanam.

pranirantaḥśarekṣuplakṣāmrakārṣyapīyūkṣākhadirāt (6.4.104)
prādibhyaḥ parasya vananakārasya ṇatvaṃ bhavati. pravaṇam, nirvaṇam, antarvaṇam, śaravaṇam, ikṣuvaṇam, plakṣavaṇam, āmravaṇam, kārṣyavaṇam, pīyūkṣāvaṇam, khadiravaṇam.

vauṣadhivṛkṣād dvitryaco 'nirikādeḥ (6.4.105)
oṣadhivṛkṣād dvyacas tryacaś ca irikādivarjitād rephaṣakāravataḥ parasya vananakārasya ṇatvaṃ vā bhavati. dūrvāvaṇam, dūrvāvanam. śirīṣavaṇam, śirīṣavanam.

oṣadhyaḥ phalapākāntā, latā gulmāś ca vīrudhaḥ, phalī vanaspatir jñeyo, vṛkṣāḥ puṣpaphalopagāḥ.

oṣadhivṛkṣād iti kim? vidārīvanam. dvitryaca iti kim? devadāruvanam. anirikāder iti kim? irikāvanam -- timiravanam.

ahno 'taḥ (6.4.106)
adantād rephaṣakāravataḥ parasyāhnanakārasya ṇatvaṃ bhavati. pūrvāhṇaḥ, aparāhṇaḥ. ata iti kim? nirahnaḥ, durahnaḥ. akāranirdeśaḥ kim? dīrghāhnī śarat.

tricaturbhyāṃ hāyano vayasi (6.4.107)
tricaturbhyāṃ parasya hāyananakārasya vayasi gamyamāne ṇatvaṃ bhavati. trihāyaṇo vatsaḥ, caturhāyaṇaḥ. vayasīti kim? trihāyanā śālā.

vāhanaṃ vāhyāt (6.4.108)
vāhananakārasya vāhyavācino rephaṣakāravataḥ parasya ṇatvaṃ bhavati. ikṣuvāhaṇam, śaravāhaṇam. vāhyād iti kim? Dākṣivāhanam.

pānaṃ deśe (6.4.109)
pānanakārasya pūrvapadasthābhyāṃ raṣābhyāṃ parasya deśe gamyamāne ṇatvaṃ bhavati. pīyata iti pānam, kṣīraṃ pānam eṣāṃ vartate, kṣīrapāṇā Uśīnarāḥ. surāpāṇāḥ prācyāḥ, sauvīrapāṇā Bāhlīkāḥ, kaṣāyapāṇā Gāndhārāḥ. deśa iti kim? kṣīrapānaṃ bhājanam.

vā bhāvakaraṇayoḥ (6.4.110)
bhāve karaṇe ca vartamānasya pānaśabdasya pūrvapadasthābhyāṃ rephaṣakārābhyāṃ parasya ṇatvaṃ vā bhavati. kṣīrapāṇaṃ vartate, kṣīrapānam. kaṣāyapāṇaṃ vartate, kaṣāyapānam. kṣīrapāṇaṃ bhājanam, kṣīrapānam. kaṣāyapāṇaṃ bhājanam, kaṣāyapānam.

girinadyādīnām (6.4.111)
girinadyādīnāṃ nakārasya ṇatvaṃ vā bhavati. giriṇadī, girinadī -- cakraṇitambā, cakranitambā -- vakraṇadī, vakranadī.

samastāntasamīpayor ayuvādīnām (6.4.112)
samastānte tatsamīpe ca yo nakāras tasya pūrvapadanimittād rephaṣakāravato ṇatvaṃ vā bhavati. māṣavāpiṇau, māṣavāpinau. māṣavāpiṇī, māṣavāpinī. māṣavāpāṇi, māṣavāpāni. māṣavāpeṇa, māṣavāpena. samastāntagrahaṇaṃ kim? Gargabhaginī. yadā tu: Gargāṇāṃ bhago, Gargabhagaḥ, so 'syā astīti Gargabhagiṇīti ṇatvaṃ bhavaty eva. ayuvādīnām iti kim? āryayūnā -- kṣatriyayūnā -- prapakvāni -- paripakvāni -- prapakvena -- paripakvena. pūrvapadād (6.4.102) iti niyamān nivṛttasya punaḥprasavo 'yam, na vidhiḥ. ato māṣavāpān, vrīhivāpān iti ṇatvaṃ na bhavati.

kumadekācaḥ (6.4.113)
kavargavata ekācaś cottarapadasya samastānte tatsamīpe ca yo nakāras tasya ṇatvaṃ bhavati, nityaṃ punarvidhānāt. vastrayugiṇau, vastrayugiṇaḥ, vastrayugāṇi, vastrayugeṇa. Vṛtrahaṇau, Vṛtrahaṇi; kṣīrapāṇi, kṣīrapeṇa. brahmaghnīti na bhavati ghā ha (6.4.134) iti pratiṣedhāt.

prādyantaro 'duro ṇaḥ (6.4.114)
duro 'nyebhyaḥ prādibhyo 'ntaḥśabdāc ca parasya ṇādeśanakārasya ṇatvaṃ bhavati. praṇamati, pariṇamati; praṇāyakaḥ, pariṇāyakaḥ. antarṇayati, antarṇītaḥ. arthataḥ pratyāsattes tatkriyāsaṃbandhinām eva prādīnāṃ grahaṇād iha na bhavati: pragatā nāyakā asmād deśāt, pranāyako deśa iti. adura iti kim? durnayaḥ. ṇa iti kim? pranardati.

hinumīnāni (6.4.115)
hinu mīnā āni ity eteṣāṃ prādibhyaḥ pareṣāṃ ṇatvaṃ bhavati. prahiṇoti, prahiṇutaḥ. pramīṇāti, pramīṇītaḥ. pravapāṇi, parivapāṇi. pravapāni māṃ
sānīti na bhavaty anarthakatvāt.

ner gadanadapatapadadādhāmāvādihavahaśamahanayāsādrāpsācivapiṣu (6.4.116)
prādibhyaḥ parasya ner gadādiṣu parato ṇatvaṃ bhavati. praṇigadati, praṇinadati, praṇipatati, praṇipadyate; praṇiyacchati, praṇidadāti, praṇidayate, praṇidyati; praṇidhayati, praṇidadhāti; praṇimimīte, praṇimayate, praṇimāti; praṇiyāti, praṇidegdhi, praṇivahati, praṇiśāmyati, praṇihanti, praṇiyāyi, praṇiṣyati, praṇidrāti, praṇipsāti, praṇicinoti, praṇivapati. aṭo gadādibhaktatvāt tadvyavāye 'pi bhavati: praṇyagadat.

akakhādāv aṣānte pāṭhe va (6.4.117)
prādibhyaḥ parasya ner ṇatvaṃ vā bhavati, na ced upadeśe kakārakhakārādiḥ ṣānto vā dhātuḥ paro bhavati. praṇibhinatti, pranibhinatti. akakhādāv iti kim? pranikaroti, pranikhādati. aṣānta iti kim? pranipinaṣṭi. pranipinaṣṭi. pāṭha iti kim? pranicakāra, pranicakhāda, pranipekṣyatīty atrāpi paryudāso yathā syāt, praṇiveṣṭety atra mā bhūt.

ano 'nte ca (6.4.118)
prādibhyaḥ parasyāniter nakārasya padānte cāpadānte ca vartamānasya ṇatvaṃ bhavati. prāṇiti, parāṇiti; he prāṇ. athavā anitisamīpe yo rephas tasmād aniter ṇatvaṃ bhavati. teneha na bhavati: paryaniti. prāṇiṇiṣati, prāṇiṇad iti ṇatve kṛte dvirvacanaṃ bhaviṣyati. pūrvatrāsiddhīyam advirvacane.

hanaḥ (6.4.119)
prādibhyaḥ parasya hanter nakārasya ṇatvaṃ bhavati. prahaṇyate, parihaṇanam. praghnanti, parighnantīti na bhavati ghā ha (6.4.134) iti pratiṣedhāt.

vmor vā (6.4.120)
vakāramakārayoḥ parato hanter nakārasya prādibhyaḥ parasya ṇatvaṃ vā bhavati. prahaṇvaḥ, prahanvaḥ. prahaṇmaḥ, prahanmaḥ.

antaro 'yanasya cādeśe (6.4.121)
antaḥśabdāt parasya hanter avayavasya nakārasyāyanasya cādeśābhidhāne ṇatvaṃ bhavati. antarhaṇanam, antarayaṇam. adeśa iti kim? anterhanano deśaḥ, antarayanaḥ.

supy acaḥ (6.4.122)
subviṣaye yo 'c tasmāt paro yo nakāras tasya prādisthān nimittāṇ ṇatvaṃ bhavati. prayāṇam, prayāyamāṇam, prayāṇīyam, aprayāṇiḥ, prayāyiṇau, prahāṇaḥ. supīti kim? prabhinatti, prapunāti. aca iti kim? prabhugnaḥ.

nirviṇṇaḥ (6.4.123)
niraḥ parasya videḥ ktāntasya nirviṇṇa iti nipātyate. ata eva vacanān nirbhinnādau na bhavati.

ṇer vā (6.4.124)
ṇyantād vihitaḥ subviṣaye yo 'c tasmāt paro yo nakāras tasya prādisthān nimittāṇ ṇatvaṃ vā bhavati. prayāpaṇam, prayāpanam. prayāpyamāṇam, prayāpyamānam. prayāpaṇīyam, prayāpanīyam. aprayāpaṇiḥ, aprayāpaniḥ. prayāpiṇau, prayāpinau.

halāder ijupāntāt (6.4.125)
halāder ijupāntāt paro yo 'c tataḥ paro yo nakāras tasya prādisthān nimittāṇ ṇatvaṃ vā bhavati. prakopaṇam, prakopanam. halāder iti kim? prehaṇam, prohaṇam. ijupāntād iti kim? pravapaṇam. aca ity eva: prabhugnaḥ.

numījāder halaḥ (6.4.126)
numi satījāder eva halantāt paro yo 'c tataḥ parasya nakārasya prādisthān nimittāṇ ṇatvaṃ bhavati. preṅkhaṇam, preṅgaṇam. numīti kim? ijāder eva hala iti niyame prāpaṇa iti na syāt. ijāder iti kim? numy eva hala iti niyame pravapaṇa iti na syāt. hala iti kim? ṇyantād api nityaṃ syāt.

vā nikṣaniṃsanindām (6.4.127)
nikṣādīnāṃ prādisthān nimittān nakārasya ṇatvaṃ vā bhavati. praṇikṣaṇam, pranikṣaṇam. praṇiṃsanam, praniṃsanam. praṇindanam, pranindanam. ṇopadeśatvān nitye prāpte vikalpaḥ.

na bhābhūpūñkamigamipyāyīvepām (6.4.128)
bhādīnāṃ prayoge 'ca uttarasya prādisthān nimittāṇ ṇatvaṃ na bhavati. prabhānam, prabhavanam, prapavanam, prakamanam, pragamanam, prapyāyanam, pravepanam. ṇyantānām api bhādīnāṃ prayogo 'sty eveti ṇatvaṃ na bhavati: prabhāpanam. pūño grahaṇāt pūṅo na bhavati: prapavaṇam.

ṣaḥ pade (6.4.129)
pade parato yaḥ ṣakāras tasmāt paraṃ ṇatvaṃ na bhavati. niṣpānam, sarpiṣpānam. ṣa iti kim? niryāṇam. pada iti kim? susarpiṣkeṇa.

naśeḥ ṣkaḥ (6.4.130)
naṣeḥ ṣāntasya kāntasya ca ṇatvaṃ na bhavati. pranaṣṭaḥ, pranaṃkṣyati. ṣka iti kim? praṇaśyati.

ante (6.4.131)
padānte vartamānasya nakārasya ṇatvaṃ na bhavati. vṛkṣān.

cuṭutulaśarvyavāye (6.4.132)
cavargaṭavargatavargair lakāreṇa śarbhiś ca vyavadhāne ṇatvaṃ na bhavati. arcanam, mūrchanam, sarjanam; Kirāṭena, karmaṭhena, dṛḍhena, karaṇena; kīrtanam, caturthena, mardanam, ārādhanam; prenvanam, ivi divi dhivi (Dhāt. 1.202, 204)   ity asya rūpam; viralena; raśanā, rasanā. ebhir iti kim? karaṇam, giriṇā; mūrkheṇa, argheṇa; darpeṇa, repheṇa; pūrveṇa; vṛṃhaṇam; uraxkeṇa, uraḥkeṇa; urafpeṇa, uraḥpeṇa.

supānāṅmayena (6.4.133)
subantena vyavāye ṇatvaṃ na bhavati, āṅ mayaṭaṃ ca varjayitvā. māṣakumbhavāpena, caturaṅgayogena. anāṅmayeneti kim? paryāṇaddham, ārdragomayeṇa.

ghā haḥ (6.4.134)
ghakāreṇa hādeśena vyavāye ṇatvaṃ na bhavati. Srughnaḥ, Śatrughnaḥ. pūrvapadān nāmni (6.4.102) iti prāpte pratiṣedhaḥ. prāghāni. hana (6.4.119) iti prāpte. ha iti kim? argheṇa.

kṣubhnādīnām (6.4.135)
kṣubhnā ity evamādīnāṃ nakārasya ṇatvaṃ na bhavati. kṣubhnāti -- tṛpnoti -- Nṛnamanaḥ, pūrvapadān nāmni (6.4.102) iti prāpte -- nandinandananagarāṇāṃ hareḥ: Harinandī -- Harinandanam -- Harinagaram -- nṛter yaṅi: narīnṛtyate -- nartanam: Parinartanam -- gahanam: Parigahanam, nāmni (6.4.102) iti prāpte -- nandanam: parinandanam, ṇopadeśasya (6.4.114 oder vielmehr P. 8.4.14) iti prāpte -- nivāsaḥ: Parinivāsaḥ -- niveśaḥ: Pariniveśaḥ -- agniḥ: Haryagniḥ, Śarabhāgniḥ -- anūpaḥ: Darbhānūpaḥ, nāmni (6.4.102) iti prāpte -- ācāryabhogīnaḥ -- ācāryānī. kṣubhnādir ākṛtigaṇaḥ.

stoḥ ścuṣṭubhyāṃ tau (6.4.136)
sakāratavargayoḥ śakāracavargābhyāṃ ṣakāraṭavargābhyāṃ ca saṃnipāte tau śakāracavargau ṣakāraṭavargau ca yathākramaṃ bhavataḥ. sakārasya śakāreṇa: vṛkṣaś śete. cavargeṇa: vṛkṣaś cinoti, vṛkṣaś chādayati. tavargasya śakāreṇa: agnicic chete. cavargeṇa: agnicic cinoti, somasuc chādayati, agnicij jayati, somasuj jhaṣati, agniciññakāraḥ. masjer majjati, jaśtvena sakārasya dakāraḥ, cutvena ca jakāraḥ. yajñaḥ, yācñā. sakārasya ṣakāreṇa: vṛkṣaṣ ṣaṇde. ṭavargeṇa: vṛkṣaṣ ṭīkate, vṛkṣaṣ ṭhakāraḥ. tavargasya ṣakāreṇa: peṣṭā. ṭavargeṇa: agniciṭ ṭīkate, somasuṭṭhakāraḥ, agniciḍ ḍīnaḥ, somasuḍ ḍhaukate, agniciṇṇakāraḥ. adṭa: aṭṭate. adḍa: aḍḍati. nimitteṣu yathāsaṃkhyaṃ nāsti, toḥ ṣi (6.4.138) śād (6.4.139) iti ca pratiṣedhāt. ādeśe tu bhavaty eva.

na ṭor anavatinagaryor ādeḥ (6.4.137)
ṭavargāt  parasya navatinagarīvarjitasya padasyāder yad uktaṃ tan na bhavati. śvaliṭ sāye, śvaliṭ tarati. ṭor iti kim? yajuṣṭvam. anavatinagaryor iti kim? ṣaṇṇavatiḥ, ṣaṇṇagarī. āder iti kim? īḍa: īṭṭe. ṣaṇṇām.

toḥ ṣi (6.4.138)
tavargasya ṣakāre parato yad uktaṃ tan na bhavati. agnicit ṣaṇḍe. bhavān ṣaṇḍe.

śāt (6.4.139)
śakārād uttarasya tavargasya yad uktaṃ tan na bhavati. viśnaḥ, praśnaḥ.

yaro ñami ñam vā (6.4.140)
yaro ñami parato ñamādeśaḥ pratyāsanno bhavati vā. vāṅ ñakāraḥ, vāg ñakāraḥ. vāṅ madhurā, vāg madhurā. tvaṅ nayati, tvag nayati. vāṅmayam, tvaṅmayam iti vyavasthitavibhāṣayā nityaṃ bhavati. kvacin na bhavati: yatnaḥ, yajñaḥ, yācñā. 

aco rahād dve (6.4.141)
acaḥ parau yau rephahakārau tābhyāṃ parasya yaro dve vā bhavataḥ. arkkaḥ, arkaḥ. brahmmā, brahmā. aca iti kim? hnute.

anaci (6.4.142)
acaḥ parasya yaro dve vā bhavataḥ, na ced ac paro bhavati. daddhy atra, dadhy atra. maddhv atra, madhv atra. vākk, vāk. aci tu na bhavati: dadhi, madhu.

yaṇo mayaḥ (6.4.143)
yaṇaḥ parasya khayo dvitvaṃ vā bhavati. ulkkā, ulkā. Vālmmīkaḥ, Vālmīkaḥ. athavā mayaḥ parasya yaṇo dvitvaṃ vā bhavati: dadhyy atra, dadhy atra. madhvv atra, madhv atra.

śaraḥ khayaḥ (6.4.144)
śaraḥ parasya khayo dvitvaṃ vā bhavati. sththānam, sthānam. athavā khayaḥ parasva śaro dvitvaṃ vā bhavati: vatssaḥ, vatsaḥ. kṣṣīram, kṣīram.

nākrośe putrasyādini tatpare ca (6.4.145)
ākrośe gamyamāne putrasyādini tatpare ca parato dvitvaṃ na bhavati. putrādinī, putraputrādinī. ākrośa iti kim? puttrādinī śiśumārī. puttraputtrādinī. ādinīti kim? puttrahatī, puttrajagdhī.

śaro 'ci rāt (6.4.146)
śaro 'ci parato rāt parasya dvitvaṃ na bhavati. vimarṣaḥ, ādarśaḥ. śara iti kim? arkkaḥ. acīti kim? kārśśyam. rād iti kim? vatssaḥ.

dīrghāt (6.4.147)
dīrghāt parasya na dve bhavataḥ. dātram, sūtram. 

khari car jhalaḥ (6.4.148)
khari parato jhalaś car bhavati. bhettā, lipsā. kharīti kim? bhidyate. jhala iti kim? kaṇṭhaḥ.

vā virāme (6.4.149)
virāme vartamānasya jhalaś car vā bhavati. vāk, vāg. śvaliṭ, śvaliḍ.

aṇo 'nunāsikaḥ (6.4.150)
virāme vartamānasyāṇo 'nunāsikatvaṃ vā bhavati. dadhĭ̇, dadhi. madhŭ̇, madhu. vyavasthitavibhāṣayā kvacin na bhavati: agnī, vāyū; amū, amī.

anusvārasya yayi yam (6.4.151)
anusvārasya yayi parato yamādeśaḥ pratyāsanno 'nunāsiko bhavati. śaṅkitā, unchitā, kaṇṭhitā, nanditā, kampitā. yayīti kim? kaṃsaḥ. anunāsika ity eva: yaṃyamyate, raṃramyate.

padādau vā (6.4.152)
padādau yayi parato 'nusvārasya yamādeśo 'nunāsiko vā bhavati. say̆̇yattā, saṃyattā. sav̆̇vatsaraḥ, saṃvatsaraḥ. tal̆̇ lokaḥ, taṃ lokaḥ. divyañ cakṣuḥ, ivyaṃ cakṣuḥ. sukham puṇyaḥ, sukhaṃ puṇyaḥ. yayīty eva: paraṃ śreyaḥ. anunāsika ity eva: balaṃ  rājā. 

tor li (6.4.153)
tavargasya lakāre parato yam āsanno bhavati. dṛṣal lunāti. bhaval̆̇ lunāti.

udaḥ sthāstambhos taḥ (6.4.154)
udaḥ parayoḥ sthāstambhor ādes takāro bhavati. uttthātā, utttambhitā. sthāstambhor iti kim? utsnātā. katham utkandako roga iti? kander bhaviṣyati.

halo jharāṃ jhari sasthāne lopo vā (6.4.155)
halaḥ pareṣāṃ jharāṃ jhari samānasthāne parato lopo vā bhavati. prattta iti trayas takārā, dvitvajaś caturthaḥ. tatra madhyamayor lopo vā bhavati. marutttta iti catvāras takārāḥ, dvitvajaḥ pañcamaḥ. madhyamānāṃ lopo vā bhavati. hala iti kim? dattam. jharām iti kim? śārṅgam. jharīti kim? priyasakthnā. sasthāna iti kim? tarptā. śayyeti dvitvasya vikalpitatvāl lopo na vaktavyaḥ. evam Aditer apatyam Āditya iti. Ādityo devatāsyety Ādityaḥ. āpatyayakāratvāl lopo bhaviṣyati.

jhayo ho jhay (6.4.156)
jhayaḥ parasya hakārasya jhayādeśo vā bhavati. vāg ghasati, vāg hasati. śvaliḍ ḍhasati, śvaliḍ hasati. agnicid dhasari, agnicid hasati. triṣṭub bhasati, triṣṭub hasati. hakārasthāne pratyāsatter ghoṣavato ghoṣavanta iti tṛtīyāḥ prasaktaḥ, mahāprāṇasya sthāne mahāprāṇā eva pratyāsannatarāś caturthā bhavanti. jhaya iti kim? bhavān hasati.

śaś cho 'mi (6.4.157)
jhayaḥ parasya śakārasyāmi parataś chakāro vā bhavati. vāk chete, vāk śete. śvaliṭ chete, śvaliṭ śete. tac chlokena, tac ślokena. tac chmaśruṇā, tac śmaśruṇā. amīti kim? tac ścyotati.

cayaḥ śari dvitīyaḥ (6.4.158)
cayaḥ śari parato dvitīyo vā bhavati. bhavathsu, bhavatsu. khṣīra, kṣīram. aphsarāḥ, apsarāḥ. śarīti kim? satyam.

Cāndre vyākaraṇe ṣaṣṭho 'dhyāyaḥ samāptaḥ.


Namo mṛtyujite!
sthānakaraṇaprayatnebhyo varṇā jāyante. 1.
tatra sthānam. 2.
kaṇṭho 'kuhavisarjanīyānām. 3.
kaṇṭhatālukam idedaitām. 4.
kaṇṭhoṣṭham udodautām. 5.
mūrdhā ṛṭuraṣāṇām. 6.
dantā ḷtulasānām. 7.
nāsikānusvārasya. 8.
svasthānānunāsikā ṅañaṇanamāḥ. 9.
tālv icuyaśānām. 10.
oṣṭhāv upūpadhmānīyānām. 11.
dantoṣṭhaṃ vakārasya. 12.
jihvāmūlaṃ jihvāmūlīyasya. 13.
karaṇam. 14.
jihvāgraṃ dantyānām. 15.
jihvopāgraṃ śirasyānām. 16.
jihvāmadhyaṃ tālavyānām. 17.
śeṣāḥ svasthānakaraṇāḥ. 18.
prayatno dvividha ābhyantaro bāhyaś ca. 19.
tatrābhyantaraḥ. 20.
saṃvṛtatvaṃ vivṛtatvaṃ spṛṣṭatvam īṣatspṛṣṭatvaṃ ca. 21.
saṃvṛtatvam akārasya. 22.
vivṛtatvaṃ svarāṇām ūṣmaṇāṃ ca. 23.
tebhyo vivṛtataratvam edotoḥ. 24.
tābhyām aidautos, tābhyām apy ākārasya. 25.
spṛṣṭatvaṃ sparśānām. 26.
īṣatspṛṣṭatvam antaḥsthānām. 27.
bāhyaḥ. 28.
vargāṇāṃ prathamadvitīyāḥ śaṣasavisarjanīyajihvāmūlīyopadhmānīyāś ca vivṛtakaṇṭhāḥ śvāsānupradānā aghoṣāḥ. 29.
prathamatṛtīyapañcamā antaḥsthāś cālpaprāṇāḥ. 30.
itare mahāprāṇāḥ. 31.
tṛtīyacaturthapañcamāḥ sānusvārāntaḥsthahakārāḥ saṃvṛtakaṇṭhā nādānupradānā ghoṣavantaḥ. 32.
dvitīyacaturthāḥ śaṣasahāś coṣmāṇaḥ. 33.
kādayo māvasānāḥ sparśāḥ. 34.
antaḥsthā yaralavā ity eṣa bāhyaprayatnaḥ. 35.
atra cāvarṇo hrasvo dīrghaḥ pluta iti tridhā bhinnaḥ. 36.
pratyekam udāttānudāttasvaritabhedena sānunāsikaniranunāsikabhedena cāṣṭādaśadhā bhavati. 37.
evam ivarṇovarṇāv ṛvarṇaś ca. 38.
ḷvarṇasya dīrghā na santi tena sa dvādaśadhā bhavati. 39.
sandhyakṣarāṇāṃ hrasvābhāvāt tāny api dvādaśadhā. 40.
ekamātriko hrasvaḥ. 41.
dvimātriko dīrghaḥ. 42.
trimātrikaḥ plutaḥ. 43.
uccair udāttaḥ. 44.
nīcair anudāttaḥ. 45.
samāhāraḥ svaritaḥ. 46.
svasthānānunāsiko niranunāsikaś ca. 47.
antaḥsthā dviprabhedā rephavarjitāḥ sānunāsikā niranunāsikāś ca. 48.

iti Candragomikṛtaṃ varṇasūtraṃ samāptam. 
