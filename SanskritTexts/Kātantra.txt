Kātantra

Śarvavarman: The Kātantra. With the commentary of Durgasiṃha. Ed., with notes and indexes by Julius Eggeling. Reprint of the ed. Calcutta, Austin, 1874-1878. - Osnabrück: Biblio- Verl., 1991. [Bibliotheca Indica; Vol. 81]

input by zxs
zhangxueshan246@gmail.com
(ɔ) COPYLEFT 2018 ALL WRONGS RESERVED

ADDITIONAL CHARACTERS 
m̐ = anunāsika				ṃ = anusvara 	
ẖ = jihvāmūlīya			- = word sandhi
ḫ = upadhmānīya			+ = sentence sandhi



atha śrīdurgasiṃhaviracitavṛttisahitaṃ 
Kātantram.
Gaṇeśāya namaḥ.

devadevaṃ praṇamyādau sarvajñaṃ sarvadarśinam, 
Kātantrasya pravakṣyāmi vyākhyānaṃ Śārvavarmikam.



siddho varṇasamāmnāyaḥ. Kāt_1,1.1

siddhaḥ khalu varṇānāṃ samāmnāyo veditavyaḥ, na punar anyathopadeṣṭavya ity arthaḥ.
siddhaśabdo ’tra nityārtho niṣpannārthaḥ prasiddhārtho vā, yathā siddham ākāśam, siddham annam, kāmpilyaḥ siddha iti.
varṇā akārādayaḥ, teṣāṃ samāmnāyaḥ pāṭhakramaḥ.


tatra caturdaśādau svarāḥ. Kāt_1,1.2

tasmin varṇasamāmnāyaviṣaya ādau ye caturdaśa varṇās te svarasaṃjñā bhavanti, a ā i ī u ū ṛ ṝ ḷ ḹ e ai o au.
yathānukaraṇe hrasva ḷkāro ’sti tathā dīrgho ’py astīti matam.
svarapradeśāḥ, svaro ’varṇavarjo nāmī [Kāt_1,1.7] ity evam ādayaḥ.


daśa samānāḥ. Kāt_1,1.3

tasmin varṇasamāmnāyaviṣaya ādau ye daśa varṇās te samānasaṃjñā bhavanti, a ā i ī u ū ṛ ṝ ḷ ḹ.
samānapradeśāḥ, samānaḥ savarṇe dīrghībhavati paraś ca lopam [Kāt_1,2.1] ity evam ādayaḥ.


teṣāṃ dvau dvāv anyonyasya savarṇau. Kāt_1,1.4

teṣām eva daśānāṃ yau dvau dvau varṇau tāv anyonyasya savarṇasaṃjñakau bhavataḥ, a ā i ī u ū ṛ ṝ ḷ ḹ.
teṣāṃgrahaṇaṃ vyaktyartham, tena hrasvayor dvayor dīrghayoś ca savarṇasaṃjñā siddheti.
savarṇapradeśāḥ, samānaḥ savarṇe dīrghībhavati paraś ca lopam [Kāt_1,2.1] ity evam ādayaḥ.


pūrvo hrasvaḥ. Kāt_1,1.5 

dvayor dvayoḥ savarṇasaṃjñayor yo yaḥ pūrvo varṇaḥ sa sa hrasvasaṃjño bhavati, a i u ṛ ḷ. 
hrasvapradeśāḥ, svaro hrasvo napuṃsake [Kāt_2,4.52] ity evam ādayaḥ.


paro dīrghaḥ. Kāt_1,1.6

dvayor dvayoḥ savarṇasaṃjñayor yo yaḥ paro varṇaḥ sa sa dīrghasaṃjño bhavati, ā ī ū ṝ ḹ.
hrasvo laghur dīrgho gurur ity uccāraṇavaśād gamyate, tathā saṃyoge sati hrasvo ’pi guruḥ, gurumato ’nṛccha iti varjanāc ca.
dīrghapradeśāḥ, ro re lopaṃ svaraś ca pūrvo dīrghaḥ [Kāt_1,5.17] ity evam ādayaḥ.


svaro ’varṇavarjo nāmī. Kāt_1,1.7

avarṇavarjasvaro nāmisaṃjño bhavati, i ī u ū ṛ ṝ ḷ ḹ e ai o au.
nāmipradeśāḥ, nāmiparo ram [Kāt_1,5.12] ity evam ādayaḥ.


ekārādīni sandhyakṣarāṇi. Kāt_1,1.8

ekārādīni svaranāmāni sandhyakṣarāṇi bhavanti, e ai o au.
sandhyakṣarapradeśāḥ, sandhyakṣare ca [Kāt_3,6.38] ity evam ādayaḥ.


kādīni vyañjanāni. Kāt_1,1.9

kakārādīni hakāraparyantāni vyañjanasaṃjñakāni bhavanti, ka kha ga gha ṅa  ca cha ja jha ña  ṭa ṭha ḍa ḍha ṇa  ta tha da dha na  pa pha ba bha ma  ya ra la va  śa ṣa sa ha.
vyañjanapradeśāḥ, vyañjanam asvaraṃ paraṃ varṇaṃ nayet [Kāt_1,1.21] ity evam ādayaḥ.
【zxs校对至此2018.9.20】


te vargāḥ pañca pañca pañca. Kāt_1,1.10

te kādayo māvasānā varṇāḥ pañca pañca bhūtvā pañcaiva te vargasaṃjñā bhavanti, ka kha ga gha ṅa  ca cha ja jha ña  ṭa ṭha ḍa ḍha ṇa  ta tha da dha na  pa pha ba bha ma.
vargapradeśāḥ, vargāṇāṃ prathamadvitīyāḥ śaṣasāś cāghoṣāḥ [Kāt_1,1.11] ity evam ādayaḥ.


vargāṇāṃ prathamadvitīyāḥ śaṣasāś cāghoṣāḥ. Kāt_1,1.11

vargāṇāṃ prathamadvitīyā varṇāḥ śaṣasāś cāghoṣasaṃjñā bhavanti, ka kha ca cha ṭa ṭha ta tha pa pha śa ṣa sa, aghoṣapradeśāḥ, aghoṣe prathamaḥ [Kāt_2,3.61] ity evam ādayaḥ.


ghoṣavanto ’nye. Kāt_1,1.12

aghoṣebhyo ye ’nye ’vaśiṣṭā gādayas te ghoṣavatsaṃjñā bhavanti, ga gha ṅa  ja jha ña  ḍa ḍha ṇa  da dha na  ba bha ma  ya ra la va  ha.
ghoṣavatpradeśāḥ, ghoṣavati lopam [Kāt_1,5.11] ity evam ādayaḥ.


anunāsikā ṅañaṇanamāḥ. Kāt_1,1.13

ṅa ña ṇa na ma, ity ete varṇā anunāsikasaṃjñā bhavanti.
anunāsikapradeśāḥ, dhuḍ vyañjanam anantaḥsthānunāsikam [Kāt_2,1.13] ity evam ādayaḥ.


antaḥsthā yaralavāḥ. Kāt_1,1.14

ya ra la va, ity ete varṇā antaḥsthāsaṃjñā bhavanti.
antaḥsthāpradeśāḥ, uvarṇasya jāntaḥsthāpavargaparasyāvarṇe [Kāt_3,3.27] ity evam ādayaḥ.


ūṣmāṇaḥ śaṣasahāḥ. Kāt_1,1.15

śa ṣa sa ha, ity ete varṇā ūṣmasaṃjñā bhavanti, śiḍ iti śādayaḥ [Kāt_3,8.32] iti punar laghusaṃjñā etāḥ pūrvācāryaprasiddhā anvarthā iha jñāpyante.


aḥ iti visarjanīyaḥ. Kāt_1,1.16

akāra ihoccāraṇārthaḥ, iti kumārīstanayugākṛtir varṇo visarjanīyasaṃjño bhavati.
visarjanīyapradeśāḥ, visarjanīyaś ce che vā śam [Kāt_1,5.1] ity evam ādayaḥ.


ẖka iti jihvāmūlīyaḥ. Kāt_1,1.17

kakāra ihoccāraṇārthaḥ, iti vajrākṛtir varṇo jihvāmūlīyasaṃjño bhavati.
jihvāmūlīyapradeśāḥ, kakhayor jihvāmūlīyaṃ na vā [Kāt_1,5.4] ity evam ādayaḥ.


ḫpa ity upadhmānīyaḥ. Kāt_1,1.18

pakāra ihoccāraṇārthaḥ, iti gajakumbhākṛtir varṇa upadhmānīyasaṃjño bhavati.
upadhmānīyapradeśāḥ, paphayor upadhmānīyaṃ na vā [Kāt_1,5.5] ity evam ādayaḥ.


aṃ ity anusvāraḥ. Kāt_1,1.19

akāra ihoccāraṇārthaḥ, iti bindumātro varṇo 'nusvārasaṃjño bhavati.
anusvārapradeśāḥ, mo 'nusvāraṃ vyañjane [Kāt_1,4.15] ity evam ādayaḥ.


pūrvaparayor arthopalabdhau padam. Kāt_1,1.20

pūrvaparayoḥ prakṛtivibhaktyor arthopalabdhau satyāṃ samudāyaḥ padasaṃjño bhavati, te 'tra, yajante 'tra, upalabdhigrahaṇaṃ vibhaktyartham.
padapradeśāḥ, edotparaḥ padānte lopam akāraḥ [Kāt_1,2.17] ity evam ādayaḥ.


vyañjanam asvaraṃ paraṃ varṇaṃ nayet. Kāt_1,1.21

vyañjanaṃ paraṃ varṇaṃ nayet, na tu svaram, vyañjanam anvak, svaraḥ svayaṃ rājate hi, tad gacchati, ṣaḍ atra, kaẖ khanati, kaḫ phalatīti yogavāhatvāt svarūpam etat.


anatikramayan viśleṣayet. Kāt_1,1.22

varṇān saṃghaṭitān saṃmilitān anatikramayan viśleṣayet, vighaṭayed ity arthaḥ, vaiyākaraṇaḥ, uccakaiḥ, asaṃmohārtho 'yaṃ yogaḥ.


lokopacārād grahaṇasiddhiḥ. Kāt_1,1.23

lokānām upacāro vyavahāraḥ, tasmād anuktasyāpi grahaṇasya siddhir veditavyeti, nipātāvyayopasargakārakakālasaṃkhyālopādayaḥ. 
tathā Varaṇā iti nagarasyāpi saṃjñā, Pañcālā iti janapadasyāpi, Pañcālā Varaṇā iti yogo na dṛśyate, saṃjñāśabdatvāt. 
harītakyaḥ phalānīti, phaleṣv api striyāṃ vṛttiḥ.
evam anye 'pi saṃjñāśabdā iva taddhitā lokataḥ siddhāḥ, khalatikaṃ vanānīti, teṣāṃ vanānām ekavacanāntam eva nāma.
śabdānām ekārthe 'pi liṅgavacanabhedaḥ, yathā, āpo jalam, dārāḥ kalatraṃ bhāryeti.
vaidikā laukikajñaiś ca ye yathoktās tathaiva ca, nirṇītārthās tu vijñeyā lokāt teṣām asaṃgrahaḥ.

iti daurgasiṃhyāṃ vṛttau sandhau prathamaḥ pādaḥ samāptaḥ.


 
samānaḥ savarṇe dīrghībhavati paraś ca lopam. Kāt_1,2.1

samānasaṃjñako varṇaḥ savarṇe pare dīrghībhavati paraś ca lopam āpadyate, daṇḍāgram, sāgatā, dadhīdam, nadīhate, madhūdakam, vadhūḍham, pitṝṣabhaḥ, kṝkāraḥ, kḹkāreṇa.
hotṝkāra iti vaktavyam.
samānagrahaṇam aśrutād api dīrghāt samānāt savarṇasya lopārtham, tena vṛkṣāḥ.


avarṇa ivarṇe e. Kāt_1,2.2

avarṇa ivarṇe pare er bhavati paraś ca lopam āpadyate, varṇagrahaṇe savarṇagrahaṇam, tavehā, seyam.
cakārādhikāro 'nuktasamuccayārthaḥ, tena kva cit pūrvo 'pi lupyate, halīṣā, lāṅgalīṣā, manasa īṣā, manīṣā.


uvarṇe o. Kāt_1,2.3

avarṇa uvarṇe pare or bhavati paraś ca lopam āpadyate, tavohanam, gaṅgodakam.


ṛvarṇe ar. Kāt_1,2.4

avarṇa ṛvarṇe pare ar bhavati paraś ca lopam āpadyate, tavarkāraḥ, sarkāreṇa.
ṛṇapravasanavatsatarakambaladaśānām ṛṇe kva cid aro 'pi dīrghatā, ṛṇārṇam, prārṇam ity evam ādayaḥ.
ṛte ca tṛtīyāsamāse, śītena ṛtaḥ, śītārtaḥ.
ṛti dhātor upasargasya, prārchati. 
nāmadhator vā, prārṣabhīyati, prarṣabhīyati.


ḷvarṇe al. Kāt_1,2.5

avarṇa ḷvarṇe pare al bhavati paraś ca lopam āpadyate, tavalkāraḥ, salkāreṇa. upasargasya vā ḷti dhātor alo dīrghaḥ, upālkārīyati, upalkārīyati.


ekāre ai aikāre ca. Kāt_1,2.6

avarṇa ekāre aikāre ca pare air bhavati paraś ca lopam āpadyate, tavaiṣā, saindrī.
cakārādhikārāt kva cit pūrvo 'pi lupyate, eve cāniyoge, adyeva, iheva. 
niyoge tu, adyaiva gaccha, ihaiva tiṣṭha.
svasyād aitvam īreriṇor api vaktavyam, svairam, svairī.


okāre au aukāre ca. Kāt_1,2.7

avarṇa okāre aukāre ca pare aur bhavati paraś ca lopam āpadyate, tavaudanam, saupagavī. 
cakārādhikārād upasargāvarṇalopo dhātor edotoḥ, prelayati, parokhati.
iṇedhatyor na, upaiti, upaidhate.
nāmadhātor vā, upekīyati, upaikīyati, proṣadhīyati, prauṣadhīyati.
oṣṭhotvoḥ samāse vā, bimboṣṭhaḥ, bimbauṣṭhaḥ, sthūlotuḥ, sthūlautuḥ.
samāsa iti kim, he chāttrauṣṭhaṃ paśya, adyautuṃ paśya.
omi ca nityam, adyom, som ity avocat.
akṣasyautvam ūhinyām, akṣauhiṇī senā.
prasyoḍhoḍhyoś ca, prauḍhaḥ, prauḍhiḥ.
eṣaiṣyayor aitvam lopasyāpavādaḥ, praiṣaḥ, praiṣyaḥ, īṣes tu preṣaḥ, preṣyaḥ.


ivarṇo yam asavarṇe na ca paro lopyaḥ. Kāt_1,2.8

ivarṇo yam āpadyate 'savarṇe na ca paro lopyaḥ, dadhy atra, nady eṣā. 
ivarṇa iti kim? pacati. 
asavarṇa iti kim? dadhi.


vam uvarṇaḥ. Kāt_1,2.9

uvarṇo vam āpadyate 'savarṇe na ca paro lopyaḥ, madhv atra, vadhvāsanam.


ram ṛvarṇaḥ. Kāt_1,2.10

ṛvarṇo ram āpadyate 'savarṇe na ca paro lopyaḥ, pitrarthaḥ, krarthaḥ.


lam ḷvarṇaḥ. Kāt_1,2.11

ḷvarṇo lam āpadyate 'savarṇe na ca paro lopyaḥ, lanubandhaḥ, lākṛtiḥ.


e ay. Kāt_1,2.12

ekāro ay bhavati na ca paro lopyaḥ, nayati, agnaye.


ai āy. Kāt_1,2.13

aikāra āy bhavati na ca paro lopyaḥ, nāyakaḥ, rāyaindrī.


o av. Kāt_1,2.14

okāro av bhavati na ca paro lopyaḥ, lavaṇam, paṭav otuḥ.


au āv. Kāt_1,2.15

aukāra āv bhavati na ca paro lopyaḥ, gāvau, gāvaḥ. 
eteṣu visandhiḥ pṛthagyogaś ca spaṣṭārthaḥ, vivakṣitaś ca sandhir bhavati, gavājinam, go'jinam iti svare vibhāṣā, gavākṣaḥ, gavendra iti nityam akāravarṇāgamaḥ.


ayādīnāṃ yavalopaḥ padānte na vā lope tu prakṛtiḥ. Kāt_1,2.16

ay ity evam ādīnāṃ padānte vartamānānāṃ yavayor lopo bhavati na vā, lope tu prakṛtiḥ svabhāvo bhavati, ta āhuḥ, tay āhuḥ, tasmā āsanam, tasmāy āsanam, paṭa iha, paṭav iha, asā induḥ, asāv induḥ. 
ayādīnām iti kim? dadhy atra, madhv atra.
padānta iti kim? nayanam, nāyakaḥ.


edotparaḥ padānte lopam akāraḥ. Kāt_1,2.17

edodbhyāṃ paro 'kāraḥ padānte vartamāno lopam āpadyate, te 'tra, paṭo 'tra.
edodbhyām iti kim? tāv atra.
padāntagrahaṇaṃ padāntādhikāranivṛttyartham, tena citam, stutam.


na vyañjane svarāḥ saṃdheyāḥ. Kāt_1,2.18

na khalu vyañjane pare svarāḥ saṃdhānīyā bhavanti, devīgṛham, paṭuhastam, mātṛmaṇḍalam, jale padmam, raidhṛtiḥ, vāyo gatiḥ, nauyānam.
nañā nirdiṣṭam anityam, tena pitryam, gavyūtiḥ, adhvamāne saṃjñeyam.

iti daurgasiṃhyāṃ vṛttau sandhau dvitīyaḥ pādaḥ samāptaḥ.


odantā a i u ā nipātāḥ svare prakṛtyā. Kāt_1,3.1

odantā nipātā a i u āś ca kevalāḥ svare pare prakṛtyā tiṣṭhanti, no atra, aho āścaryam, atho evam, a apehi, i indraṃ paśya, u uttiṣṭha, ā evaṃ kiṃ manyase, ā evaṃ nu tat.
evam iti kim? na vā u.
antagrahaṇam akārādīnāṃ kevalārtham, tena cetītīha nanv iti veti.
nipātā iti kim? paṭa iha, paṭav iha, īṣatuḥ, ūṣatuḥ, āṭatuḥ.


dvivacanam anau. Kāt_1,3.2

dvivacanaṃ yad anaubhūtaṃ tat svare pare prakṛtyā tiṣṭhati, aukārarūpaṃ parityajya rūpāntaraṃ prāptam iti arthaḥ, agnī etau, paṭū imau, śāle ete, māle ime.
dvivacanam iti kim? citranv atra.
paryudāsaḥ kim? ayajāvahy āvām, devayor atra.
anaubhutam iti kim? tāv atra.


bahuvacanam amī. Kāt_1,3.3

bahuvacanaṃ yad amīrūpaṃ tat svare pare prakṛtyā tiṣṭhati, amī aśvāḥ, amī eḍakāḥ.
bahuvacanam iti kim? amy atra.
amīrūpam iti kim? tay āhuḥ.


anupadiṣṭāś ca. Kāt_1,3.4

ye cākṣarasamāmnāyaviṣaye vyaktyā nopadiṣṭā jātyā tu svarasaṃjñitāḥ plutās te svare pare prakṛtyā tiṣṭhanti, āgaccha bho Devadatta3 atra, tiṣṭha bho yajñadatta3 iha.
dūrāhvāne gāne rodane ca plutās te lokataḥ siddhāḥ.


iti daurgasiṃhyāṃ vṛttau sandhau tṛtīyaḥ pādaḥ samāptaḥ.


vargaprathamāḥ padāntāḥ svaraghoṣavatsu tṛtīyān. Kāt_1,4.1 

vargaprathamāḥ padāntāḥ svaraghoṣavatsu tṛtīyān āpadyante, vāg atra, ṣaḍ gacchanti.
vargaprathamā iti kim? bhavān āha.
padāntā iti kim? śakanīyam.
svaraghoṣavatsv iti kim? vāk pūtā, ṣaṭ kurvanti.


pañcame pañcamāṃs tṛtīyān na vā. Kāt_1,4.2

vargaprathamāḥ padāntāḥ pañcame pare pañcamān āpadyante, tṛtīyān na vā, vāṅ matī, vāg matī, ṣaṇ mukhāni, ṣaḍ mukhāni, tan nayanam, tad nayanam, triṣṭum minoti, triṣṭub minoti.
padānte dhuṭāṃ prathame sati, dṛśan nayanam, jñānabhunnātho vā.
vyavasthitavibhāṣayā pratyayapañcame nityaṃ pañcamo bhāṣāyām, vāṅmayam, yanmātram.


vargaprathamebhyaḥ śakāraḥ svarayavaraparaś chakāraṃ na vā. Kāt_1,4.3

vargaprathamebhyaḥ padāntebhyaḥ paraḥ śakāraḥ svarayavaraparaś chakāram āpadyate na vā, vāk chūraḥ, vāk śūraḥ, ṣaṭ chyāmāḥ, ṣaṭ śyāmāḥ, tac chvetam, tac śvetam, triṣṭup chrutam, triṣṭup śrutam.
vargaprathamebhya iti kim? prāṅ śete.
svarayavarapara iti kim? vāk ślakṣṇaḥ, tac śmaśānam.
lānunāsikeṣv apīcchanty anye.


tebhya eva hakāraḥ pūrvacaturthaṃ na vā. Kāt_1,4.4

tebhya eva vargaprathamebhyaḥ padāntebhyaḥ paro hakāraḥ pūrvacaturtham āpadyate na vā, vāg ghīnaḥ, vāg hīnaḥ, ajjhalau, aj-halau, ṣaḍ ḍhalāni, ṣaḍ halāni, taddhitam, tad-hitam, kakubbhāsaḥ, kakub-hāsaḥ. 
hakāra iti kim? tatkṛtam. 
tebhyograhaṇaṃ svarayavaraparanivṛttyartham, tena vāg ghlādayati.
eveti tṛtīyamatavyavacchedārtham.


pararūpaṃ takāro lacaṭavargeṣu. Kāt_1,4.5

takāraḥ padānto lacaṭavargeṣu parataḥ pararūpam āpadyate, tal lunāti, tac carati, tac chādayati, taj jayati, taj jhāsayati, tañ ñakāreṇa, taṭ ṭīkate, taṭ ṭhakāreṇa, taḍ ḍīnam, taḍ ḍhaukate, taṇ ṇakāreṇa.
padānte dhuṭāṃ prathame sati, taj jayaḥ, dṛśallekhā, jñānabhuṭṭīkanam iti.
lacaṭavargeṣv iti kim? tat pacati.


caṃ śe. Kāt_1,4.6

takāraḥ padāntaḥ śe pare cam āpadyate, tac ślakṣṇaḥ, tac śmaśānam.
achatvapakṣe vacanam idam.


ṅaṇanā hrasvopadhāḥ svare dviḥ. Kāt_1,4.7

ṅaṇanāḥ padāntā hrasvopadhāḥ svare pare dvir bhavanti, kruṅṅ atra, sugaṇṇ atra, pacann atra.
ṅaṇanā iti kim? kim atra.
padāntā iti kim? vṛtrahaṇau.
hrasvopadhā iti kim? prāṅ āste.


no 'ntaś cachayoḥ śakāram anusvārapūrvam. Kāt_1,4.8

nakāraḥ padāntaś cachayoḥ parayoḥ śakāram āpadyate 'nusvārapūrvam, bhavāṃś carati, bhavāṃś chādayati, bhavāṃś cyavate, bhavāṃś chyati. vyavasthitavāsmaraṇāt praśāñ carati, evam uttaratrāpi.
tathānto viratir iti tena tvan tarasi.


ṭaṭhayoḥ ṣakāram. Kāt_1,4.9

nakāraḥ padāntaṣ ṭaṭhayoḥ parayoḥ ṣakāram āpadyate 'nusvārapūrvam, bhavāṃṣ ṭīkate, bhavāṃṣ ṭhakāreṇa.


tathayoḥ sakāram. Kāt_1,4.10

nakāraḥ padāntas tathayoḥ parayoḥ sakāram āpadyate 'nusvārapūrvam, bhavāṃs tarati, bhavāṃs thuḍati.

puṃskokilaḥ, puṃskhananam, puṃścakoraḥ, puṃśchattram, puṃṣṭiṭṭibhaḥ, supuṃś carati.
puṃso 'śiṭyaghoṣaviṣaye saṃyogāntalopasyānityatvāt, yathā prāptam eva.
aśiṭīti kim? puṃsaraḥ.


le lam. Kāt_1,4.11

nakāraḥ padānto le pare lam āpadyate 'nusvārahīnam, bhavā˜l lunāti, bhavā˜l likhati.
kārahīnatvād anunāsikam.


jajhañaśakāreṣu ñakāram. Kāt_1,4.12

nakāraḥ padānto jajhañaśakāreṣu parato ñakāram āpadyate, bhavāñ jayati, bhavāñ jhāṣayati, bhavāñ ñakāreṇa, bhavāñ śete.
padamadhye caṭavargādeśa iti jajhañeṣu ñakāravidhānam.


śi ncau vā. Kāt_1,4.13

nakāraḥ padāntaḥ śi pare ncau vā prāpnoti ñakāraṃ vā, bhavāñc chūraḥ, bhavāñc śūraḥ, bhavāñ śūraḥ, kurvañc chūraḥ, kurvañc śūraḥ, kurvañ śūraḥ, praśāñc chayanam, praśāñc śayanam, praśāñ śayanam.
ṇatvaṃ gatvaṃ ca na syāt, anusvāro vargāntaś ca syād eva.
vātra samuccaye.


ḍaḍhaṇaparas tu ṇakāram. Kāt_1,4.14

ḍaḍhaṇāḥ pare 'smād iti ḍaḍhaṇaparaḥ, ḍaḍhaṇaparo nakāro ṇam āpadyate, bhavāṇ ḍīnam, bhavāṇ ḍhaukate, bhavāṇ ṇakāreṇa.
tuśabdo vānivṛttyarthaḥ.


mo 'nusvāraṃ vyañjane. Kāt_1,4.15

makāraḥ punar anto vyañjane pare 'nusvāram āpadyate, tvaṃ yāsi, tvaṃ ramase.
anta iti kim? gamyate.
anusvāra iti saṃjñāpūrvako vidhir anityaḥ, tena samrāṭ, samrājau.



varge tadvargapañcamaṃ vā. Kāt_1,4.16

anto 'nusvāro varge pare tadvargapañcamaṃ vāpadyate, tvaṅ karoṣi, tvaṃ karoṣi, tvañ carasi, tvaṃ carasi, pumbhyām, puṃbhyām.
varga iti kim? tvaṃ lunāsi.

iti daurgasiṃhyāṃ vṛttau sandhau caturthaḥ pādaḥ samāptaḥ.



visarjanīyaś ce che vā śam. Kāt_1,5.1  

visarjanīyaś ce vā che vā pare śam āpadyate, kaś carati, kaś chādayati.


ṭe ṭhe vā ṣam. Kāt_1,5.2

visarjanīyaṣ ṭe vā ṭhe vā pare ṣam āpadyate, kaṣ ṭīkate, kaṣ ṭhakāreṇa.
pratyekaṃ vātra samuccaye bālāvabodhārthaḥ.


te the vā sam. Kāt_1,5.3

visarjanīyas te vā the vā pare sam āpadyate, kas tarati, kas thuḍati.
kāraskarādaya iti saṃjñāśabdā lokataḥ siddhāḥ.


kakhayor jihvāmūlīyaṃ na vā. Kāt_1,5.4

visarjanīyaḥ kakhayoḥ parayor jihvāmūlīyam āpadyate na vā, kaẖ karoti, kaḥ karoti, kaẖ khanati, kaḥ khanati.


paphayor upadhmānīyaṃ na vā. Kāt_1,5.5

visarjanīyaḥ paphayoḥ parayor upadhmānīyam āpadyate na vā, kaḫ pacati, kaḥ pacati, kaḫ phalati, kaḥ phalati.
vyavasthitavibhāṣayāghoṣe śitpare na śādayaḥ, puruṣaḥ tsarukaḥ, vāsaḥ kṣaumam, adbhiḥ psātam.


śe ṣe se vā vā pararūpam. Kāt_1,5.6

visarjanīyaḥ śe vā ṣe vā se vā pare pararūpam āpadyate na vā, kaś śete, kaḥ śete, kaṣ ṣaṇḍaḥ, kaḥ ṣaṇḍaḥ, kas sādhuḥ, kaḥ sādhuḥ.
caṭatān ity akaraṇād visarjanīyādeśasyāghoṣe prathamo na syāt, kaś caratīty ādiṣv apy evam.


um akārayor madhye. Kāt_1,5.7

dvayor akārayor madhye visarjanīya um āpadyate, ko 'tra, ko 'rthaḥ.
punar atreti raprakṛtiḥ [Kāt_1,5.14] iti paratvād rephaḥ syāt.


aghoṣavatoś ca. Kāt_1,5.8

akāraghoṣavator madhye visarjanīya um āpadyate, ko gacchati, ko dhāvati, aghoṣavator iti kim? kaḥ śete.


aparo lopyo 'nyasvare yaṃ vā. Kāt_1,5.9

akārāt paro visarjanīyo lopyo bhavati, uktād anyasvare, yaṃ vāpadyate, ka iha, kay iha, ka upari, kay upari. 
apara iti kim? agnir atra. 
vātra samuccaye, īṣatspṛṣṭataro 'tra yakāraḥ.


ābhobhyām evam eva svare. Kāt_1,5.10

ākārabhośabdābhyāṃ paro visarjanīya evam eva bhavati svare pare, devā āhuḥ, devāy āhuḥ, bho atra, bhoy atra.
bho ity āmantraṇaukāropalakṣaṇaṃ ke cit, bhago atra, bhagoy atra, agho atra, aghoy atra.
ādīṣatspṛṣṭataraś caukārādīṣatspṛṣṭataro 'tra yakāraḥ, evam evagrahaṇaṃ nityalopanirāsārtham.


ghoṣavati lopam. Kāt_1,5.11

ākārabhośabdābhyāṃ paro visarjanīyo lopam āpadyate ghoṣavati pare, devā gatāḥ, bho yāsi, bhago vraja, agho yaja.
lopagrahaṇaṃ yaṃ veti nivṛttyartham.


nāmiparo ram. Kāt_1,5.12

nāminaḥ paro visarjanīyo ram āpadyate, nirapekṣaḥ, supīḥ, sutūḥ, īrūrarthaṃ vacanam idam.


ghoṣavatsvaraparaḥ. Kāt_1,5.13

nāminaḥ paro visarjanīyo ghoṣavatsvaraparo ram āpadyate, agnir gacchati, agnir atra, paṭur vadati, paṭur atra.
ghoṣavatsvarapara iti kim? agniḥ śete.


raprakṛtir anāmiparo 'pi. Kāt_1,5.14

rephaprakṛtir visarjanīyo nāminaḥ paro 'nāminaḥ paro 'pi ghoṣavatsvaraparo 'ghoṣavatsvaraparo 'pi ram āpadyate, gor patiḥ, goḥ patir vā, dhūr patiḥ, dhūḥ patir vā.
svaraghoṣavator nityam, pitar atra, pitar yātaḥ.
arephaprakṛtir api, he pracetā rājan, he praceto rājann iti vā, uṣarbudhaḥ.
ahno 'rephe, aharpatiḥ, ahargaṇaḥ, ahar atra.
rephe tu, ahorātram, ahorūpam, ahorathantaraṃ sāma.


eṣasaparo vyañjane lopyaḥ. Kāt_1,5.15

eṣasābhyāṃ paro visarjanīyo lopyo bhavati vyañjane pare, eṣa carati, sa ṭīkate, eṣa śete, sa pacati, paratvāt pūrvān bādhate, apy adhikārāt svarūpagrahaṇād vā, eṣakaḥ karoti, sakaḥ karoti, aneṣo gacchati, aso gacchati, aki nañsamāse na syāt.


na visarjanīyalope punaḥ sandhiḥ. Kāt_1,5.16

visarjanīyalope kṛte punaḥ sandhir na bhavati, anyalope tu bhavaty eva, ka iha, devā āhuḥ, bho atra.
visarjanīyādhikāre punar visarjanīyagrahaṇam uttaratra visarjanīyādhikāranivṛttyartham, tena, eṣa cchātreṇa, dvirbhāvaḥ siddhaḥ.


ro re lopaṃ svaraś ca pūrvo dīrghaḥ. Kāt_1,5.17

ro re pare lopam āpadyate, pūrvo dīrgho bhavati, agnī rathena, punā rātriḥ, uccai rauti.


dvirbhāvaṃ svaraparaś chakāraḥ. Kāt_1,5.18

svarāt paraś chakāro dvirbhāvam āpadyate, vṛkṣacchāyā, icchati.
apyadhikārād dīrghāt padāntād vā, kuṭīcchāyā, kuṭīchāyā.
āṅmābhyāṃ nityam, ācchāyā, mā cchidat.


iti daurgasiṃhyāṃ vṛttau sandhau pañcamaḥ pādaḥ samāptaḥ.



atha nāmni catuṣṭayam.


dhātuvibhaktivarjam arthaval liṅgam. Kāt_2,1.1

artho 'bhidheyam, dhātuvibhaktivarjam arthaval liṅgasaṃjñaṃ bhavati, vṛkṣaḥ, kuṇḍam, kumārī, ḍitthaḥ, rājapuruṣaḥ, aupagavaḥ, kārakaḥ.
dhātuvibhaktivarjam iti kim? ahan, vṛkṣān.
arthavad iti kim? vṛkṣa iti v-ṛ-k-ṣ-ām ekaikaśo mā bhūt, rājann ity unmattavacanasya ca.
liṅgapradeśāḥ, liṅgāntanakārasya [Kāt_2,3.56] ity evam ādayaḥ.


tasmāt parā vibhaktayaḥ. Kāt_2,1.2

tasmād arthavato liṅgāt parāḥ syādayo vibhaktayo bhavanti, si au jas, am au śas, ṭā bhyām bhis.
ṅe bhyām bhyas, ṅasi bhyām bhyas, ṅas os ām, ṅi os sup.
dṛśat, dṛśad dṛśadau dṛśadaḥ, dṛśadam dṛśadau dṛśadaḥ, dṛśadā, dṛśadbhyām, dṛśadbhir iti ādi.
evaṃ kumārī kumāryau kumāryaḥ, khaṭvā khaṭve khaṭvāḥ.
arthasya vibhañjanād vibhaktaya iti.


pañcādau ghuṭ. Kāt_2,1.3

syādīnām ādau pañca vacanāni ghuṭsaṃjñakāni bhavanti, si au jas, am au.
ghuṭpradeśāḥ, ghuṭi cāsaṃbuddhau [Kāt_2,2.17] ity evam ādayaḥ.


jasśasau napuṃsake. Kāt_2,1.4

napuṃsakaliṅge jasśasau ghuṭsaṃjñakau bhavataḥ, sāmāni tiṣṭhanti, sāmāni paśya.
napuṃsake jas eva ghuḍ iti niyamād vāriṇī, jatunī.


āmantrite siḥ saṃbuddhiḥ. Kāt_2,1.5

siddhasyābhimukhyakaraṇam āmantritam, tasminn arthe vihitaḥ siḥ sambuddhisaṃjño bhavati, he amba, he vṛkṣa.
saṃbuddhipradeśāḥ, saṃbuddhau ca [Kāt_2,1.39] iti evam ādayaḥ.


āgama udanubandhaḥ svarād antyāt paraḥ. Kāt_2,1.6

prakṛtipratyayayor anupaghātī, āgamaḥ.
āgama udanubandho 'ntyāt svarāt paraḥ paribhāṣyate, padmāni, payāṃsi. 
āgama iti kim? vidyutvān.
udanubandha āgamasya liṅgam.


tṛtīyādau tu parādiḥ. Kāt_2,1.7

āgama udanubandhas tṛtīyādau vibhaktau parādir bhavati, sarvasyai, sarveṣām, vṛkṣāṇām.
tuśabdas tṛtīyādyadhikāranivṛttyarthaḥ.


id ud agniḥ. Kāt_2,1.8

ikāra ukāraś cāgnisaṃjño bhavati, agnim, paṭum.
id ud iti kim? senānyam, yavalvam.
agnipradeśāḥ, agner amo 'kāraḥ [Kāt_2,1.50] ity evam ādayaḥ.


īd ūt stryākhyau nadī. Kāt_2,1.9

īd ūd ity evaṃ stryākhyau nadīsaṃjñakau bhavataḥ, nadyai, vadhvai.
taparakaraṇam asaṃdehārtham.
stryākhyāv iti kim? senānye, yavalve.
nadīpradeśāḥ, nadyā ai ās ās ām [Kāt_2,1.45] ity evam ādayaḥ.


ā śraddhā. Kāt_2,1.10

ākāro yaḥ stryākhyaḥ sa śraddhāsaṃjño bhavati, śraddhā, mālā.
stryākhya iti kim? kīlālapāḥ.
śraddhāpradeśāḥ, śraddhāyāḥ sir lopam [Kāt_2,1.37] ity evam ādayaḥ.


antyāt pūrva upadhā. Kāt_2,1.11

liṅgasya dhātor vāntyād varṇād yaḥ pūrvo varṇaḥ sa upadhāsaṃjño bhavati, rājan akāraḥ, bhid ikāraḥ, vṛt ṛkāraḥ.
upadhāpradeśāḥ, asyopadhāyā dīrgho vṛddhir nāmināminicaṭsu [Kāt_3,6.5] ity evam ādayaḥ.


vyañjanān no 'nuṣaṅgaḥ. Kāt_2,1.12

liṅgasya dhātor vāntyād vyañjanād yaḥ pūrvo nakāraḥ so 'nuṣaṅgasaṃjño bhavati, viduṣaḥ, śrasyate. na iti kim? ūrgbhyām.
anuṣaṅgapradeśāḥ, anuṣaṅgaś cākruñcet [Kāt_2,2.39] ity evam ādayaḥ.


dhuḍ vyañjanam anantaḥsthānunāsikam. Kāt_2,1.13

antaḥsthānunāsikavarjitaṃ vyañjanaṃ dhuṭsaṃjñaṃ bhavati, payāṃsi, apakta.
antaḥsthānunāsikavarjam iti kim? catvāri, amaṃsta.
dhuṭpradeśāḥ, dhuṭas ca dhuṭi [Kāt_3,6.51] ity evam ādayaḥ.


akāro dīrghaṃ ghoṣavati. Kāt_2,1.14

akāro liṅgānto ghoṣavati vibhaktau dīrgham āpadyate, ābhyām, vṛkṣāya, vṛkṣāṇām. 
ghoṣavatīti kim? vṛkṣaḥ.


jasi. Kāt_2,1.15

akāro liṅgānto jasi pare dīrgham āpadyate, vṛkṣāḥ.
akāre lope prāpte vacanam.


śasi sasya ca naḥ. Kāt_2,1.16

akāro liṅgāntaḥ śasi pare dīrgham āpadyate, sasya ca no bhavati, vṛkṣān. 
syādyadhikāraḥ kim, alpaśaḥ.


akāre lopam. Kāt_2,1.17

vibhaktau liṅgasyākāro lopam āpadyate, akāre sāmānye, vṛkṣam, yuṣmat, yaḥ, saḥ, uśanā.


bhis ais vā. Kāt_2,1.18

akārāntāl liṅgāt paro bhis ais vā bhavati, vṛkṣaiḥ.
vāśabdaḥ pakṣāntaraṃ sūcayati, es ais vā.
aiskaraṇād atijarasair iti ke cit.


dhuṭi bahutve tv e. Kāt_2,1.19

akāro liṅgānto bahutve dhuti pare ekāro bhavati, eṣu, vṛkṣebhyaḥ, paratvād etvaṃ syāt.
dhuṭīti kim? vṛkṣāṇām.
tuśabdo vibhāṣānivṛttyarthaḥ.


osi ca. Kāt_2,1.20

akāro liṅgānta osi pare ekāro bhavati, vṛkṣayoḥ.


ṅasir āt. Kāt_2,1.21

akārāntāl liṅgāt paro ṅasir ād bhavati, vṛkṣāt.
dīrghoccāraṇād atijarasāt.


ṅas sya. Kāt_2,1.22

akārāntāl liṅgāt paro ṅas syo bhavati, vṛkṣasya.


ina ṭā. Kāt_2,1.23

akārāntāl liṅgāt paraṣ ṭā ino bhavati, vṛkṣeṇa, ṭeneti siddhe inoccāraṇam agrata ina eva, tena, atijarasina kulena.
pṛthagyogo bālāvabodhanārthaḥ.


ṅer yaḥ. Kāt_2,1.24

akārāntāl liṅgāt parasya ṅevacanasya ya ādeśo bhavati, vṛkṣāya.


smai sarvanāmnaḥ. Kāt_2,1.25

akārāntāt sarvanāmno liṅgāt parasya ṅevacanasya smair bhavati, sarvasmai, viśvasmai.
sarvesāṃ nāmeti kim? viśvo nāma kaś cit, viśvam atikrāntāya viśvāya, ativiśvāya.
tīyād vā vaktavyam, dvitīyasmai, dvitīyāya, tṛtīyasmai, tṛtīyāya.
kiṃ tat sarvanāma, sarva viśva ubha ubhaya anya anyatara itara ḍatara ḍatama vṛt tva nema sama sima pūrvāparāvara dakṣiṇottaraparādharāṇi.
vyavasthāyām asaṃjñāyām.
svam ajñātidhanākhyāyām.
antaraṃ bahir yogopasaṃvyānayoḥ.
vṛt, tyad tad yad etad adas idam kim eka dvi yuṣmad asmad bhavantaḥ.


ṅasiḥ smāt. Kāt_2,1.26

akārāntāt sarvanāmno liṅgāt paro ṅasiḥ smād bhavati, sarvasmāt, viśvasmāt.
akārāntād iti kim? bhavataḥ.


ṅiḥ smin. Kāt_2,1.27

akārāntāt sarvanāmno liṅgāt paro ṅiḥ smin bhavati, sarvasmin, viśvasmin.
sarveṣāṃ nāmeti kim? same deśe yajati.


vibhāṣyete pūrvādeḥ. Kāt_2,1.28

pūrvāder gaṇāt parayor ṅasiṅyoḥ sthāne smātsminau vibhāṣyete prāpte vibhāṣā, pūrvasmāt, pūrvāt, pūrvasmin, pūrve. 
tīyād vā vaktavyam, dvitīyasmāt, dvitīyāt, dvitīyasmin, dvitīye, tṛtīyasmāt, tṛtīyāt, tṛtīyasmin, tṛtīye.


sur āmi sarvataḥ. Kāt_2,1.29

akārāntāt sarvanāmno liṅgāt sarvata āmi pare sur āgamo bhavati, sarveṣām, viśveṣām, yāsām, tāsām.
ukāraḥ parāditvārthaḥ.
pratipadoktagrahaṇāt, tvām, yuvām.


jas sarva iḥ. Kāt_2,1.30

akārāntāt sarvanāmno liṅgāt paro jas sarva ir bhavati, sarve, viśve.
akārāntād iti kim? sarvāḥ.


alpāder vā. Kāt_2,1.31

alpāder gaṇāt paro jas sarva ir bhavati vā, alpe, alpāḥ, prathame, prathamāḥ.
ubhaya iti nityaṃ bhāṣāyām.
alpa prathama carama taya aya katipaya nema ardha pūrvādayaś ca.


dvandvasthāc ca. Kāt_2,1.32

dvandvasthāc ca sarvanāmno liṅgād akārāntāt paro jas sarva ir bhavati vā, katarakatame, katarakatamāḥ, dvandvakatame, dvandvakatamāḥ.


nānyat sārvanāmikam. Kāt_2,1.33

cakāro 'nuvartate, dvandvasthasya sarvanāmno liṅgasyoktam anyac ca sārvanāmikaṃ kāryaṃ na bhavati, pūrvāparāya, pūrvāparāt, dakṣiṇottarapūrvāṇām.


tṛtīyāsamāse ca. Kāt_2,1.34

tṛtīyāyāḥ samāse 'samāse coktam anyac ca sārvanāmikaṃ kāryaṃ na bhavati, māsena pūrvāya, māsapūrvāya, māsenāvarāḥ, māsāvarāḥ.
śrutatvāt sarvanāmnaiva samāsa iha syāt ak, tvayakākṛtam, mayakākṛtam.


bahuvrīhau. Kāt_2,1.35

bahuvrīhau samāse sārvanāmikaṃ kāryaṃ na bhavati, tvatkapitṛko matkapitṛkaḥ, ak na syāt.
vastrāntaravasanāntarāḥ, apradhānād eva dvandvasthāc ca [Kāt_2,1.32] iti vā na syāt.


diśāṃ vā. Kāt_2,1.36

diśāṃ bahuvrīhau samāse sārvanāmikaṃ kāryaṃ na bhavati vā, uttarapūrvasyai, uttarapūrvāyai. 
diśāṃ bahuvrīhāv iti kim? dakṣiṇapūrvāyai mugdhāyai.


śraddhāyāḥ sir lopam. Kāt_2,1.37

śraddhāsaṃjñakāt paraḥ sir lopam āpadyate, śraddhā, mālā. 
śraddhāyā iti kim? kīlālapāḥ.
sir ad iti kṛte jarā jaras syāt.


ṭausor e. Kāt_2,1.38

ṭausoḥ parayoḥ śraddhāyā etvaṃ bhavati, tulayā, tulayoḥ.


saṃbuddhau ca. Kāt_2,1.39

śraddhāyāḥ saṃbuddhau caitvaṃ bhavati, he śraddhe, he māle.


hrasvo 'mbārthānām. Kāt_2,1.40

ambārthānāṃ śraddhāsaṃjakānāṃ saṃbuddhau hrasvo bhavati, he amba, he akka.
ad ambārthānām iti siddhe hrasva iti saṃjñāpūrvakatvāt sukhārtham.
bahusvaratvāḍ ḍalakavatāṃ na syāt, he ambāḍe, he ambāle, he ambike.


aur īm. Kāt_2,1.41

śraddhāyāḥ para aur īm āpadyate, śraddhe, māle.
dīrghaḥ kim, jarasī iti ke cit.


ṅavanti yai yās yās yām. Kāt_2,1.42

śraddhāyāḥ parāṇi ṅavanti vacanāni yai yās yās yām iti yathāsaṃkhyaṃ bhavanti, mālāyai, mālāyāḥ, mālāyāḥ, mālāyām.


sarvanāmnas tu sasavo hrasvapūrvāś ca. Kāt_2,1.43

sarvanāmnaḥ śraddhāyāḥ parāṇi ṅavanti vacanāni yai yās yās yām iti yathāsaṃkhyaṃ saha sunā bhavanti, hrasvapūrvāś ca, udanubandhaḥ parāditvārthaḥ, sarvasyai, sarvasyāḥ, sarvasyāḥ, sarvasyām.
tuśabdaḥ svāgamādhikāranivṛttyarthaḥ.


dvitīyātṛtīyābhyāṃ vā. Kāt_2,1.44

aprāpte vibhāṣā, dvitīyātṛtīyābhyāṃ parāṇi ṅavanti vacanāni yai yās yās yām iti yathāsaṃkhyaṃ saha sunā bhavanti hrasvapūrvāś ca vā, dvitīyasyai, dvitīyāyai, tṛtīyasyai, tṛtīyāyai.
tīyād veti siddhe dvitīyātṛtīyābhyām iti spaṣṭārtham.


nadyā ai ās ās ām. Kāt_2,1.45

nadīsaṃjñakāt parāṇi ṅavanti vacanāni ai, ās, ās, ām iti yathāsaṃkhyaṃ bhavanti, vā na smaryate, nadyai, nadyāḥ, nadyāḥ, nadyām, vadhvai, vadhvāḥ, vadhvāḥ, vadhvām.


saṃbuddhau hrasvaḥ. Kāt_2,1.46

nadyāḥ saṃbuddhau hrasvo bhavati, he nadi, he vadhu.
nadyā iti kim, he grāmaṇīḥ, he khalapūḥ.


amśasor ādir lopam. Kāt_2,1.47

nadyāḥ parayor amśasor ādir lopam āpadyate, nadīm, nadīḥ, vadhūm, vadhūḥ.


īkārāntāt siḥ. Kāt_2,1.48

nadīsaṃjñakekārāntāt paraḥ sir lopam āpadyate, nadī, mahī.
īkāro 'nto yasmād iti kim? lakṣmīḥ.


vyañjanāc ca. Kāt_2,1.49

vyañjanasaṃjñakāt paraḥ sir lopam āpadyate, vāk, taḍit.
saṃyogāntalope siddhaṃ ced nāder dhuṭo lopaḥ syāt.
liṅgaṃ cānuvartate.


agner amo 'kāraḥ. Kāt_2,1.50

agnisaṃjñakāt paro 'mo 'kāro lopam āpadyate, agnim, paṭum.
buddhim, dhenum.


aukāraḥ pūrvam. Kāt_2,1.51

agneḥ para aukāraḥ pūrvasvaram āpadyate, agnī, paṭū, buddhī, dhenū.


śaso 'kāraḥ saś ca no 'striyām. Kāt_2,1.52

agneḥ paraḥ śaso 'kāraḥ pūrvasvaram āpadyate, saś ca no bhavati, astriyām, agnīn, paṭūn.
astriyām iti kim? buddhīḥ, dhenūḥ.


ṭā nā. Kāt_2,1.53

agneḥ parasya ṭāvacanasya nādeśo bhavati, astriyām, agninā, paṭunā. astriyām iti kim? buddhyā, dhenvā.


ado 'muś ca. Kāt_2,1.54

adaso 'mur ādeśo bhavati, ṭāvacanasya ca nādeśaḥ, astriyām, amunā.
astriyām iti kim? amuyā.


ir ed ur oj jasi. Kāt_2,1.55

liṅgasya ir ed bhavati, ur oc ca, jasi pare, agnayaḥ, paṭavaḥ, buddhayaḥ, dhenavaḥ.


saṃbuddhau ca. Kāt_2,1.56

saṃbuddhau ca liṅgasya ir ed bhavati, ur oc ca, he agne, he dheno.
agneḥ saṃbuddhāv ity eke, he nadi, he vadhu.


ṅe. Kāt_2,1.57

ṅayi parato liṅgasya ir ed bhavati, ur oc ca, agnaye, paṭave, buddhaye, dhenave. ṅe ity avikṛtanirdeśāt, buddhyai, dhenvai.


ṅasiṅasor alopaś ca. Kāt_2,1.58

agneḥ parasya ṅasiṅasor akārasya lopo bhavati, ir ed bhavati, ur oc ca, agneḥ, agneḥ, dhenoḥ, dhenoḥ.


goś ca. Kāt_2,1.59

gośabdāt parasya ṅasiṅasor asya lopo bhavati, goḥ, goḥ.


ṅir au sapūrvaḥ. Kāt_2,1.60

agnisaṃjñakāt paro ṅiḥ saha pūrveṇa svareṇa aur bhavati, agnau, dhenau.


sakhipatyor ṅiḥ. Kāt_2,1.61

sakhipatibhyāṃ paro ṅir aur bhavati, sakhyau, patyau. punar ṅigrahaṇaṃ sapūrvanivṛttyartham.


ṅasiṅasor um aḥ. Kāt_2,1.62

sakhipatibhyāṃ paro ṅasiṅasor akāra um āpadyate, sakhyuḥ, sakhyuḥ, patyuḥ, patyuḥ. 
agrahaṇaṃ yathāsaṃkhyanivṛttyartham.


ṛdantāt sapūrvaḥ. Kāt_2,1.63

ṛdantāl liṅgāt paro ṅasiṅasor akāra um āpadyate saha pūrveṇa svareṇa, pituḥ, pituḥ, mātuḥ, mātuḥ.
ṛdantād iti kim? stro dhātoḥ.


ā sau silopaś ca. Kāt_2,1.64

ṛdantasya liṅgasya ā bhavati sau pare silopaś ca, pitā, mātā.


agnivac chasi. Kāt_2,1.65

ṛdantasya liṅgasyāgnivad bhavati śasi pare, pitṝn.
tatrāstriyām iti pratiṣedhāt, mātṝḥ.


ar ṅau. Kāt_2,1.66

ṛdantasya liṅgasya ar bhavati ṅau pare, pitari, mātari, yogavibhāgāt, pitaras tarpayāmāsa.


ghuṭi ca. Kāt_2,1.67

ṛdantasya liṅgasya ar bhavati, ghuṭi pare, pitarau, pitaraḥ.
ghuṭīti kim? pitṝn, pṛthagyoga uttarārthaḥ.


dhātos tṛśabdasyār. Kāt_2,1.68

dhātor vihitasya tṛśabdasya ṛta ār bhavati ghuṭi pare, aro 'pavādaḥ, kartārau, kartāraḥ.
dhātor vihitasyeti kim? yātarau, yātaraḥ, yata ṛn dīrghaś ca.
tṛśabdasyeti kim? nanāndarau, nanāndaraḥ, nañi ca nandeḥ.
kruśes tun ghuṭi striyāṃ ca nāsty auṇādikatvāt, kroṣṭā, kroṣṭrī, tṛcā siddham, śasādau tu tṛjantasya tunantasya ca prayogaḥ, kroṣṭṝn, kroṣṭūn, kroṣṭrā, kroṣṭunā, ity evam ādayaḥ.


svasrādīnāṃ ca. Kāt_2,1.69

svasrādīnāṃ ca ṛta ār bhavati ghuṭi pare, svasārau, naptārau.

svasā naptā ca neṣṭā ca tvaṣṭā kṣattā tathaiva ca,
hotā potā praśāstā ca aṣṭau svasrādayaḥ smṛtāḥ.


ā ca na saṃbuddhau. Kāt_2,1.70

ṛdantasya liṅgasya saṃbuddhāv āra ā ca na bhavati, arthād ar eva, he kartaḥ, he svasaḥ.


hrasvanadīśraddhābhyaḥ sir lopam. Kāt_2,1.71

hrasvanadīśraddhābhyaḥ paraḥ saṃbuddhiḥ sir lopam āpadyate, he vṛkṣa, he agne, he dheno, he nadi, he vadhu, he śraddhe, he māle.
saṃbuddhir iti kim? vṛkṣaḥ. nadīśraddhāgrahaṇam uttarārtham ihārthaṃ ca.


āmi ca nuḥ. Kāt_2,1.72

hrasvanadīśraddhābhyaḥ para āmi pare nur āgamo bhavati, vṛkṣāṇām, agnīnām, dhenūnām, nadīnām, vadhūnām, śraddhānām, mālānām.
śraddhāsahacaritasyāmo grahaṇād vā, nadyām, yuvām.


tres trayaś ca. Kāt_2,1.73

tres trayādeśo bhavati nur āgamaś ca, āmi pare, trayāṇām, paramatrayāṇām.


caturaḥ. Kāt_2,1.74

catvār ity etasya āmi pare nur āgamo bhavati, caturṇām.
apradhānād eva, aticaturām.


saṃkhyāyāḥ ṣnāntāyāḥ. Kāt_2,1.75

saṃkhyāyāḥ ṣakāranakārāntāyā āmi pare nur āgamo bhavati, ṣaṇṇām, pañcānām. antagrahaṇād bhūtapūrvanāntāyā api, aṣṭānām.
saṃkhyāyā iti kim? vipruṣām, yajvanām.


kateś ca jasśasor luk. Kāt_2,1.76

kateḥ saṃkhyāyā ṣakāranakārāntāyāś ca jasśasor lug bhavati, kati, kati, ṣaṭ, ṣaṭ, pañca, pañca.


niyo ṅir ām. Kāt_2,1.77

niyaḥ paro ṅir ām bhavati, niyām, grāmaṇyām. 


iti daurgasiṃhyāṃ vṛttau nāmni catuṣṭaye prathamaḥ pādaḥ samāptaḥ.



na sakhiṣ ṭādāv agniḥ. Kāt_2,2.1 

sakhisthaḥ sakhiṣ ṭādau svare nāgnir bhavati, sakhyā, sakhye.


patir asamāse. Kāt_2,2.2

patisthaḥ patiṣ ṭādau svare nāgnir bhavati, asamāse, patyā, patye. 
asamāsa iti kim? narapatinā.


strī nadīvat. Kāt_2,2.3

strīśabdo nadīvad bhavati vibhaktau, he stri, striyai, strīṇām.
vikalpam api bādhate.


stryākhyāv iyuvau vāmi. Kāt_2,2.4

stryākhyāv iyuvsthānāv āmi pare nadīvad bhavato vā, śrīṇām, śriyām, bhrūṇām, bhruvām.
stryākhyāv iti kim? yavakriyām, kaṭapruvām.


hrasvaś ca ṅavati. Kāt_2,2.5

hrasva id ud eva, stryākhyāv iyuvsthānau ca ṅavati pare nadīvad bhavato vā, buddhyai, buddhaye, dhenvai, dhenave, śriyai, śriye, bhruvai, bhruve, paṭvai, paṭave.
striyai veti ke cit.
ṅavatīti kim? he śrīḥ, he bhrūḥ, aprasiddham upameyam iti.


napuṃsakāt syamor lopo na ca taduktam. Kāt_2,2.6

napuṃsakaliṅgāt parayoḥ syamor lopo bhavati, taduktaṃ ca kāryaṃ na bhavati, payaḥ, payaḥ, tat, tat, susakhi, susakhi.
napuṃsakād iti kim? supayā gauḥ.


akārād asaṃbuddhau muś ca. Kāt_2,2.7

akārāntān napuṃsakaliṅgāt parayoḥ syamor lopo bhavati mur āgamaś ca, asaṃbuddhau, kuṇḍam, atijaram.
asaṃbuddhāv iti kim? he kuṇḍa.


anyādes tu tuḥ. Kāt_2,2.8

anyāder gaṇān napuṃsakaliṅgāt parayoḥ syamor lopo bhavati tur āgamaś ca, anyat, anyatarat, itarat, katarat, katamat.
tuśabdo 'sambuddhinivṛttyarthaḥ, he anyat.


aur īm. Kāt_2,2.9

sarvasmān napuṃsakaliṅgāt para aur īm āpadyate, kuṇḍe, payasī.


jasśasoḥ śiḥ. Kāt_2,2.10

sarvasmān napuṇsakaliṅgāt parayor jasśasoḥ sthāne śir bhavati, padmāni, payāṃsi.


dhuṭsvarād ghuṭi nuḥ. Kāt_2,2.11

dhuṭaḥ pūrvaḥ svarāt paro napuṃsakaliṅgasya ghuṭi pare nur āgamo bhavati, payāṃsi, padmāni, sukartṝṇi, susakhīni. 
kathaṃ sukruñci, gomanti, suvalgi, dhuṭo vyavahitatvāt.
goraṅkṣīti dhuḍjātitvād adoṣaḥ.
bahūrji, bahūrñjīti vā vaktavyam.


nāminaḥ svare. Kāt_2,2.12

nāmyantān napuṃsakaliṅgāt svare pare nur āgamo bhavati, vāriṇā, vāriṇe. 
nāminaḥ svara iti kim? kulayoḥ.


asthidadhisakthyakṣṇām ann antaṣ ṭādau. Kāt_2,2.13

nāmyantānāṃ napuṃsakaliṅgānām asthyādīnāṃ ṭādau svare 'nto 'n bhavati, asthnā, dadhnā, sakthnā, akṣṇā, atyasthnā, atidadhnā chāttreṇa.
akāroccāraṇaṃ kim? asthni, asthani vā syāt.


bhāṣitapuṃskaṃ pumvad vā. Kāt_2,2.14

bhāsitapuṃskaṃ nāmyantaṃ napuṃsakaliṅgaṃ ṭādau svare pumvad bhavati vā, kartrā, kartṛṇā kulena, mṛdave, mṛdune vastrāya.
bhāṣitapuṃskam iti kim? vāriṇe.
nāmyantam iti kim? somapena kulena.
napuṃsakam iti kim? kalyāṇyai. bhāṣitapuṃsko 'rtha iti kim? pīlune phalāya.


dīrgham āmi sanau. Kāt_2,2.15

nāmyantaṃ liṅgaṃ sanāv āmi pare dīrgham āpadyate, agnīnām, dhenūnām, kartṝṇām.
sanaugrahaṇam uttarārtham iha kṛte ca nvāgame dīrghārthaṃ ca.


nāntasya copadhāyāḥ. Kāt_2,2.16

nāntasya liṅgasyopadhāyā dīrgho bhavati, sanāv āmi pare, pañcānām, saptānām. sanāv iti kim? varmaṇām.


ghuṭi cāsaṃbuddhau. Kāt_2,2.17

nāntasya liṅgasyopadhāyā dīrgho bhavati, ghuṭi pare, asaṃbuddhau, rājā, rājānau, sāmāni.
nāntasyeti kim? janam, janau.
asaṃbuddhāv iti kim, he rājan.


sāntamahator nopadhāyāḥ. Kāt_2,2.18

sāntamahant iti etayor nakārasyopadhāyā dīrgho bhavati, ghuṭy asaṃbuddhau, śreyān, śreyāṃsau, mahān, mahāntau. 
asaṃbuddhāv iti kim? he śreyan, he mahan.
sāntasyeti kim? haṃsam, haṃsau.
mahataḥ sāhacaryād dhātor na syāt, suhin, suhiṃsau.


apaś ca. Kāt_2,2.19

ap ity etasya nopadhāyā anopadhāyāś ca dīrgho bhavati, ghuṭy asaṃbuddhau, āpaḥ, svāmpi taḍāgāni.
asaṃbuddhāv iti kim, he śucy ap.


antvasantasya cādhātoḥ sau. Kāt_2,2.20

antu, as ity evam antasyādhātoḥ śrutasyātaḥ sāv asaṃbuddhau dīrgho bhavati, bhavān, gomān, suśrotāḥ.
puṃsy api dīrghāho nidāghaḥ.
adhātor iti kim? piṇḍagraḥ, carmavaḥ. 
asaṃbuddhāv iti kim? he suśrotaḥ.


inhanpūṣāryamṇāṃ śau ca. Kāt_2,2.21

in, han, pūṣan, aryaman, ity eteṣām upadhāyā dīrgho bhavati, śau sau ca pare, asaṃbuddhau, sudaṇḍīni, suvṛtrahāṇi, supūṣāṇi, svaryamāṇi, daṇḍī, vṛtrahā, pūṣā, aryamā. 
asaṃbuddhāv iti kim? he daṇḍin.
śau sāv eveti niyamāt, daṇḍinau, vṛtrahaṇau, pūṣaṇau, aryamaṇau.
asmād eva hana upadhāyā dīrghāt kvipi na dīrghaḥ.


uśanaḥpurudaṃśo'nehasāṃ sāv an antaḥ. Kāt_2,2.22

uśanas, purudaṃśas, anehas, ity eṣām anto 'n bhavati, sāv asaṃbuddhau, uśanā, purudaṃśā, anehā.
asaṃbuddhāv iti kim? he uśanaḥ, he purudaṃśaḥ, he anehaḥ.
kathaṃ he uśanan, he uśana, naño 'nityatvāt, akāra uttarārthaḥ.


sakhyuś ca. Kāt_2,2.23

sakhyur anto 'n bhavati, sāv asaṃbuddhau, sakhā.
asaṃbuddhāv iti kim? he sakhe.


ghuṭi tv ai. Kāt_2,2.24

sakhyur anta air bhavati ghuṭi pare, sakhāyau, sakhāyaḥ, sakhāyam, sakhāyau.
ghuṭīti kim? sakhīn.
tuśabda uttaratrāsaṃbuddhinivṛttyarthaḥ.


diva ud vyañjane. Kāt_2,2.25

divo vakārasya ud bhavati vyañjane pare, dyubhyām, dyuṣu, dyugataḥ, dyutvam.
ye na syāt, divyam.


au sau. Kāt_2,2.26

divo vakārasya aur bhavati sau pare, dyauḥ, he dyauḥ.


vāmy ā. Kāt_2,2.27

divo vakārasya ā bhavati vā. ami pare, dyām, divam, atidyām, atidivam.


yujer asamāse nur ghuṭi. Kāt_2,2.28

yujiraḥ kvibantasyāsamāse nur bhavati ghuṭi pare, yuṅ, yuñjau, yuñjaḥ. 
asamāsa iti kim? aśvayuk.


abhyastād antir anakāraḥ. Kāt_2,2.29

dvayam abhyastaṃ jakṣādiś ceti vakṣyati.
abhyastāt paro 'ntir anakārako bhavati ghuṭi pare, dadat, dadhat, jakṣat, jāgrat.
abhyastād iti kim? lihan.


vā napuṃsake. Kāt_2,2.30

abhyastāt paro 'ntir anakārako bhavati vā, napuṃsake ghuṭi pare, dadati, dadanti, jāgrati, jāgranti kulāni.


tudabhādibhya īkāre. Kāt_2,2.31

tuda ity ad anto 'nukriyate, tudabhādibhyaḥ paro 'ntir anakārako bhavati vā, īkāre pare, tudatī, tudantī strī, tudatī, tudantī kule, bhātī, bhāntī strī, bhātī, bhāntī kule. tudabhādibhya iti kim? pacantī, dīvyantī.


haner her ghir upadhālope. Kāt_2,2.32

haner upadhāyā lope kṛte heḥ sthāne ghir bhavati, vṛtraghnaḥ, vṛtraghnā. upadhālopa iti kim? vṛtrahayati.


gor au ghuṭi. Kāt_2,2.33

gor mukhyasya aur bhavati ghuṭi pare, gauḥ, gāvau, gāvaḥ.
gor ghuṭīti kim? he citrago, he citragavaḥ.


amśasor ā. Kāt_2,2.34

gośabdasyānta ā bhavati, amśasoḥ parayoḥ, gām, gāḥ.
dīrghaḥ kim? puṃsi "striyām ād ā'' na syāt.


panthimanthyṛbhukṣīṇāṃ sau. Kāt_2,2.35

pathyādīnām anta ā bhavati sau pare, panthāḥ, he panthāḥ, manthāḥ, he manthāḥ, ṛbhukṣāḥ, he ṛbhakṣāḥ.


an anto ghuṭi. Kāt_2,2.36

pathyādīnām anto 'n bhavati ghuṭi pare, panthānau, manthānau, ṛbhukṣāṇau.


aghuṭsvare lopam. Kāt_2,2.37

pathyādīnām anto 'ghuṭsvare lopam āpadyate, pathaḥ, pathā, mathaḥ, mathā, ṛbhukṣaḥ, ṛbhukṣā.


vyañjane caiṣāṃ niḥ. Kāt_2,2.38

eṣāṃ pathyādīnām aghuṭsvare vyañjane ca nir lopam āpadyate, pathaḥ, pathikaḥ, pathayati, mathaḥ, mathikaḥ, mathayati, pathibhyām, pathitvam, mathibhyām, mathitvam.
eṣāṃgrahaṇam aghuṭsvaravyañjanamātre nir lopārtham, tena pathigataḥ, pathyuttamaḥ, mathigataḥ, mathyuttamaḥ.


anuṣaṅgaś cākruñcet. Kāt_2,2.39

kruñcaś ca, ic ceti kruñced iti luptavibhaktikaṃ padam.
anuṣaṅgasaṃjñako nakāro lopam āpadyate, aghuṭsvaravyañjanayoḥ, kruñcer idanubandhasya ca na bhavati, viduṣaḥ, viduṣā, viduṣī, vaiduṣyam, mahataḥ, mahatā, mahadbhyām,mahatsu, mahattā.
akruñced iti kim? kruñcaḥ, kruṅbhyām, sukaṃsaḥ, sukanbhyām.


puṃso 'nśabdalopaḥ. Kāt_2,2.40

pumans ity etasya anśabdasya lopo bhavati, aghuṭsvaravyañjanayoḥ, puṃsaḥ, puṃsā, puṃbhyām, puṃstvam, pauṃsnam.
aghuṭsvaravyañjanayor iti kim? pumāṃsau.


caturo vāśabdasyotvam. Kāt_2,2.41

catvār ity etasya vāśabdasya utvaṃ bhavati, aghuṭsvaravyañjanayoḥ, caturaḥ, cāturikaḥ, caturthaḥ, priyacatayati,caturbhiḥ, cāturyam.


anaḍuhaś ca. Kāt_2,2.42

anaḍvāh ity etasya vāśabdasya utvaṃ bhavati, aghuṭsvaravyañjanayoḥ, anaḍuhaḥ, anaḍuhā, ānaḍuhikaḥ, anaḍudbhyām, anaḍuhyam, anaḍuhī, anaḍvāhī.
strī vety eke.


sau nuḥ. Kāt_2,2.43

anaḍvāh ity etasya sau pare nur āgamo bhavati, anaḍvān.
sāv iti kim? anaḍvāhau.


saṃbuddhāv ubhayor hrasvaḥ. Kāt_2,2.44

ubhayoś caturanaḍuhoḥ saṃbuddhau hrasvo bhavati, he priyacatvaḥ, he anaḍvan.


adasaḥ pade maḥ. Kāt_2,2.45

adasaḥ pade sati dasya mo bhavati vibhaktau, amuṣmāt, amuṣmin.
vibhaktāv iti kim? adasyati, adas tvam, adaḥputraḥ.
adamuyaṅ, amudryaṅ, amumuyaṅ, adadryaṅṅ iti vaktavyam.


aghuṭsvarādau seṭkasyāpi vanser vaśabdasyotvam. Kāt_2,2.46

aghuṭsvarādau pratyaye pare seṭkasyāpy aseṭkasyāpi vanser vaśabdasya utvaṃ bhavati, pecuṣaḥ, pecuṣā, pecuṣī, paicuṣam, viduṣaḥ, viduṣā, viduṣī, vaiduṣam.
ye ca vaktavyam, paicuṣyam, vaiduṣyam.


śvayuvamaghonāṃ ca. Kāt_2,2.47

śvan yuvan maghavan, ity eteṣāṃ vaśabdasya utvaṃ bhavati, aghuṭsvarādau pratyaye pare, śunaḥ, śunā, śunī, yūnaḥ, yūnā, yūnī, maghonaḥ, maghonā, maghonī.
apyadhikārāt, śauvanaṃ māṃsam, yauvanaṃ vartate, māghavanaḥ sthālīpākaḥ, taddhite lakṣataḥ, upaśunam, śunaḥ saṃkocaḥ, śauvaḥ.


vāher vāśabdasyau. Kāt_2,2.48

vāher vāśabdasyaur bhavati, aghuṭsvarādau, praṣṭhauhaḥ, praṣṭhauhā, praṣṭhauhī, prāṣṭhauhyam.


ancer alopaḥ pūrvasya ca dīrghaḥ. Kāt_2,2.49

ancer akārasya lopo bhavati pūrvasya ca dīrghaḥ, āntaratamyāt, aghuṭsvarādau, pratīcaḥ, pratīcā, pratīcī, prātīcyam, gocaḥ, gocā, gocī, gaucyam.


tiryaṅ tiraściḥ. Kāt_2,2.50

tiryanc ity ayaṃ tiraścir bhavati, aghuṭsvarādau, tiraścaḥ, tiraścā, tiraścī, tairaścyam.


udaṅ udīciḥ. Kāt_2,2.51

udanc ity ayam udīcir bhavati, aghuṭsvarādau, udīcaḥ, udīcā, udīcī, audīcyam.


pāt padaṃ samāsāntaḥ. Kāt_2,2.52

samāsasyāntaḥ pācchabdaḥ padam āpadyate, aghuṭsvarādau, vyāghrapadaḥ, vyāghrapadā, vyāghrapadī, vaiyāghrapadyam, ekapadaḥ, supadaḥ, kumbhapadī.
asamāsānta ity api, padaḥ paśya, pādasamānārthaḥ pād apy astīti matam.


avamasaṃyogād ano 'lopo 'luptavac ca pūrvavidhau. Kāt_2,2.53

ano 'kārasya lopo bhavati, aghuṭsvarādau, sa ced vamantāt saṃyogāt paro na bhavati, sa cāluptavad bhavati, pūrvasya varṇasya vidhau kartavye, rājñaḥ, rājñā, dadhnaḥ, dadhnā, pratidīvnaḥ, pratidīvnā.
avamasaṃyogād iti kim? parvaṇaḥ, carmaṇaḥ.


īṅyor vā. Kāt_2,2.54

īṅī ity etayoḥ parayor avamasaṃyogāt parasyāno 'kārasya lopo bhavati vā, sa cāluptavad bhavati, pūrvasya varṇasya vidhau kartavye, sāmnī, sāmanī, rājñi, rājani.
ṅeḥ sāhacaryād rājñīti nityam.
avamasaṃyogād iti kim? parvaṇī, carmanī.


ā dhātor aghuṭsvare. Kāt_2,2.55

dhātor ākārasya lopo bhavati, aghuṭsvare, kīlālapaḥ, kīlālapā. 
punar aghuṭsvaragrahaṇaṃ saṃbuddhādhikāranivṛttyartham, tena śaṅkhadhmaḥ, śaṅkhadhmā.


īdūtor iyuvau svare. Kāt_2,2.56

dhātor īdūtor iyuvau bhavataḥ, vibhaktisvare, yathāsaṃkhyam, niyau, niyaḥ, luvau, luvaḥ.
vibhaktisvara iti kim? nyarthaḥ, lvarthaḥ. 
svāyaṃbhuvam iti vaktavyam.


sudhīḥ. Kāt_2,2.57

sudhīśabda iyaṃ prāpnoti vibhaktisvare, sudhiyau, sudhiyaḥ.
sudhīr iti kim? pradhyau, pradhyaḥ.


bhūr avarṣābhūr apunarbhūḥ. Kāt_2,2.58

bhūr uvaṃ prāpnoti vibhaktisvare, avarṣābhūr apunarbhūḥ, mitrabhuvau, mitrabhuvaḥ, atibhuvau, atibhuvaḥ.
avarṣābhūr apunarbhūr iti kim? varṣābhvau, punarbhvau.


anekākṣarayos tv asaṃyogād yavau. Kāt_2,2.59

anekākṣarayor liṅgayor yāv īdūdau tayor dhātor asaṃyogāt parayor yavau bhavataḥ, vibhaktisvare, yathāsaṃkhyam, grāmaṇyau, grāmaṇyaḥ, yavalvau, yavalvaḥ.
anekākṣarayor iti kim? niyau, luvau, asaṃyogād iti kim? yavakriyau, kaṭapruvau.
avyayakārakābhyām evāyaṃ vidhiḥ.


bhrūr dhātuvat. Kāt_2,2.60

bhrūśabdo dhātuvad bhavati vibhaktisvare, bhruvau, bhruvaḥ.
atideśo 'yam.


strī ca. Kāt_2,2.61

strīśabdo dhātuvad bhavati vibhaktisvare, striyau, striyaḥ.


vāmśasoḥ. Kāt_2,2.62

strīśabdo 'mśasoḥ parayor dhātuvad bhavati vā, striyam, strīm, striyaḥ, strīḥ.


bhavato vāder utvaṃ saṃbuddhau. Kāt_2,2.63

bhavato 'vayavasya vāder utvaṃ bhavati vā saṃbuddhau, he bhoḥ, he bhavan.
saṃnipātalakṣaṇatvāt saṃbuddher lopo na syāt.


avyayasarvanāmnaḥ svarād antyāt pūrvo 'k kaḥ. Kāt_2,2.64

avyayānāṃ sarvanāmnāṃ cāntyāt svarāt pūrvo 'kpratyayo bhavati vā, kapratyayaś ca bahulam, uccakaiḥ, uccaiḥ, nīcakaiḥ, nīcaiḥ, sarvakaḥ, sarvaḥ, viśvakaḥ, viśvaḥ, yuṣmakābhiḥ, yuṣmābhiḥ, asmakābhiḥ, asmābhiḥ.
vibhakteś ca pūrva iṣyate, tvayakā, mayakā.
ākhyātasya ca, pacataki, pacati bhinddhaki, bhinddhi.
kapratyayaś ca, yāvakaḥ, maṇikaḥ.
ajñāne kutsāyāṃ ca, aśvakaḥ.
dayāyām, vatsakaḥ, ehaki, ehi, iha nu te dhānākāḥ.
gṛhād dūraṃ mā gāḥ.
alpe, tailakam.
hrasve, vṛkṣakaḥ.
saṃjñāyām, Devadattakaḥ.


ke pratyaye strīkṛtākārapare pūrvo 'kāra ikāram. Kāt_2,2.65

ke pratyaye strīkṛtākārapare pūrvo 'kāra ikāram āpadyate, sarvikā, uṣṭrikā, pācikā, pāṭhikā. 
ka iti kim? cetanā.
pratyaya iti kim? takā.
strīti kim? pācakābhyām.
kṛta iti kim? putrakāmyā.
bahulādhikārāt, yakā, sakā, jīvakā, nandakā, āśiṣyakaḥ.


iti daugasiṃhyāṃ vṛttau nāmni catuṣtaye dvitīyaḥ pādaḥ samāptaḥ.



yuṣmadasmadoḥ padaṃ padāt ṣaṣṭīcaturthīdvitīyāsu vasnasau. Kāt_2,3.1

yuṣmadasmadoḥ padaṃ padāt paraṃ ṣaṣṭhīcaturthīdvitīyāsu bahutve niṣpannaṃ yathāsaṃkhyaṃ vasnasau prāpnoti vā, putro yuṣmākam, putro 'smākam, putro vaḥ, putro naḥ, putro yuṣmabhyam, putro 'smabhyam, putro vaḥ, putro naḥ, putro yuṣmān, putro 'smān, putro vaḥ, putro naḥ.
yuṣmadasmador iti kim? putras teṣām.
padād iti kim? yuṣmākam, asmākam.


vām nau dvitve. Kāt_2,3.2

yuṣmadasmadoḥ padaṃ padāt paraṃ ṣaṣṭhīcaturthīdvitīyāsu dvitve niṣpannaṃ yathāsaṃkhyaṃ vām nāv ity etau prāpnoti vā, grāmo yuvayoḥ, grāma āvayoḥ, grāmo vām, grāmo nau, evaṃ dīyate, pātu.
āsv iti kim? bhadrau yuvām, bhadrāv āvām.


tvanmador ekatve te me tvā mā tu dvitīyāyām. Kāt_2,3.3

ekatve vartamānayor yuṣmadasmados tvanmadbhūtayoḥ padaṃ padāt paraṃ ṣaṣṭhīcaturthīdvitīyāsv ekatve niṣpannaṃ yathāsaṃkhyaṃ te me ity etau prāpnoti vā, tvā mā tu dvitīyāyām, putras tava, putro mama, putras te, putro me, evaṃ dāsyati, putras tvā, putro mā pātu.


na pādādau. Kāt_2,3.4

pādasyādau vartamānānāṃ yuṣmadasmadādīnāṃ padam etān ādeśān na prāpnoti, rudro viśveśvaro devo yuṣmākaṃ kuladevatā, sa eva nātho bhagavān asmākaṃ pāpanāśanaḥ.
pādādāv iti kim? pāntu vo narasiṃhasyety ādi.


cādiyoge ca. Kāt_2,3.5

cādinā yoga vartamānānāṃ yuṣmadasmadādīnāṃ padam etān ādeśan na prāpnoti, putro yuṣmākaṃ ca, putro 'smākaṃ ca, evam ādi.
ca, vā, ha, aha, eva.
gauṇayoge na syāt, grāmaś ca te svam, nagaraṃ ca me svam.


eṣāṃ vibhaktāv antalopaḥ. Kāt_2,3.6

vibhaktau parato vartamānānām eṣām antasya lopo bhavati, yuṣmabhyam, asmabhyam, atitvān, atimān, tvayi, mayi.
vibhaktāv iti kim? yuṣmatputraḥ, tvadīyaḥ.


yuvāvau dvivāciṣu. Kāt_2,3.7

yuṣmadasmador dvivāciṣu parato yuvāvau bhavataḥ, yathāsaṃkhyam, yuvābhyām, āvābhyām, atiyuvābhiḥ, atyāvābhiḥ.
śrutayor dvivāciṣv iti kim, tvāṃ yuṣmān atikrāntau, atitvām, atiyuṣmān.
yuvayoḥ putraḥ.
yuṣmatputraḥ.
yuvayor ayam, yuṣmadīyaḥ, pratyayalopalakṣaṇenāntālopāt.


am au cām. Kāt_2,3.8

yuṣmadasmadādibhyaḥ paro 'm au ca ām bhavati, tvām, mām, yuvām, āvām, dvivācyadhikārād vāsāhacaryaṃ na syāt.


ām śas. Kāt_2,3.9

yuṣmadasmadādibhyaḥ paraḥ śasa ān bhavati, yuṣmān, asmān, atitvān, atimān.


tvam aham sau savibhaktyoḥ. Kāt_2,3.10

tvanmador yuṣmadasmadoś ca sau savibhaktyos tvam aham ity etau bhavataḥ, yathāsaṃkhyam, tvam, aham, atitvam, atyaham.
savibhaktyor iti kim? adhitvat, adhimat, luk.


yūyam vayam jasi. Kāt_2,3.11

tvanmador yuṣmadasmadoś ca jasi savibhaktyor yūyam vayam ity etau bhavataḥ, yathāsamkhyam, yūyam, vayam, atiyūyam, ativayam.


tubhyam mahyam ṅayi. Kāt_2,3.12

tvanmador yuṣmadasmadoś ca ṅayi savibhaktyos tubhyam mahyam ity etau bhavataḥ, yathāsaṃkhyam, tubhyam, mahyam, atitubhyam, atimahyam.


tava mama ṅasi. Kāt_2,3.13

tvanmador yuṣmadasmadoś ca ṅasi savibhaktyos tava mama ity etau bhavataḥ, yathāsaṃkhyam, tava, mama atitava, atimama.
yuvāvādiṣu kṛteṣu paścād ak, yuvakābhyām, āvakābhyām.


at pañcamy advitve. Kāt_2,3.14

yuṣmadasmadādibhyo 'dvitve vartamānā pañcamy ad bhavati, tvat, mat, yuṣmat, asmat, atiyuvat, atyāvat.
advitva iti kim? yuvābhyām, āvābhyām.


bhyas abhyam. Kāt_2,3.15

yuṣmadasmadādibhyaḥ, paro bhyas abhyam bhavati, yuṣmabhyam, asmabhyam, atitvabhyam, atyasmabhyam.
akāroccāraṇaṃ kim? dhuṭy etvaṃ mā bhūt.


sām ākam. Kāt_2,3.16

ābhyāṃ paraḥ svāgamayukta ām ākam bhavati, yuṣmākam, asmākam.
sām iti kim? priyayuṣmayām, atitvayām.


etvam asthānini. Kāt_2,3.17

sthānaṃ prasaṅgo vā.
asthāniny aprasaṅginy anādeśini syādāv eṣām antasya etvaṃ bhavati, tvayā, mayā, yuvayoḥ, āvayoḥ, tvayi, mayi, atitvayi, atimayi.
asthāninīti kim? yuṣmān, asmān.


ātvaṃ vyañjanādau. Kāt_2,3.18

eṣām antasyātvaṃ bhavati, asthānini vyañjanādau syādau, yuvābhyām, āvābhyām, atiyuvābhiḥ, atyāvābhiḥ, atitvāsu, atimāsu.
ādigrahaṇaṃ sākṣāt pratipattyartham, tena yuṣmatputraḥ, asmatputraḥ, adhitvat, adhimat, luk.


raiḥ. Kāt_2,3.19

raiśabda ātvaṃ prapnoti, vyañjanādau syādau, rāḥ, rābhyām, atirābhyāṃ kulābhyām.
sākṣād iti kim? atiri kulam.


aṣṭanaḥ sarvāsu. Kāt_2,3.20

aṣṭano 'ntasya ātvaṃ bhavati, sarvāsu vibhaktiṣu, aṣṭābhiḥ, aṣṭābhyaḥ, aṣṭāsu, priyāṣṭāḥ, priyāṣṭau.


au tasmāj jasśasoḥ. Kāt_2,3.21

tasmād aṣṭanaḥ kṛtākārāt parayoḥ sarvayor jasśasoḥ sthāna aur bhavati, aṣṭau, aṣṭau.
tasmādgrahaṇam ātvasyānityārtham, tena, aṣṭabhiḥ, aṣṭasu, vā syāt.


arvann arvantir asāv anañ. Kāt_2,3.22

arvanśabdo 'rvantir bhavati, asau pratyaye pare, sa ced anañ, arvantau, arvantaḥ, arvatsu, ārvatam, ārvatyam, arvatī.
asāv iti kim? arvā.
anañ iti kim? anarvāṇau.


sau ca maghavān maghavā vā. Kāt_2,3.23

vibhaktau sau ca parato maghavanśabdo maghavantur bhavati vā, maghavān, maghavantau, maghavantaḥ, maghavatsu.
taddhite svare ye ca strīkāre, māghavatam, māghavatyam, maghavatī.
pakṣe maghavā, maghavānau.


jarā jaras svare vā. Kāt_2,3.24

jarāśabdo jaras bhavati vā, vibhaktisvare, jare, jarasau, jarāḥ, jarasaḥ.
gaṇapāṭhāc ca, upajarasam iti nityam.


tricaturoḥ striyāṃ tisṛ catasṛ vibhaktau. Kāt_2,3.25

striyāṃ vartamānayos tricaturoḥ tisṛ catasṛ, ity etau bhavataḥ, vibhaktau yathāsaṃkhyam, tisraḥ, catasraḥ, tisṛbhiḥ, catasṛbhiḥ, priyatisṛ, priyacatasṛ kulaṃ vā.


tau raṃ svare. Kāt_2,3.26

tau tisṛcatasrau raṃ prāpnutaḥ, vibhaktisvare, tisraḥ, catasraḥ.
bādhakabādhanārtho 'yaṃ yogaḥ.


na nāmi dīrgham. Kāt_2,3.27

tau tisṛcatasrau dīrghaṃ na prāpnutaḥ, sanāv āmi pare, tisṛṇām, catasṛṇām.


nṛ vā. Kāt_2,3.28

nṛśabdo dīrghaṃ prāpnoti vā, sanāv āmi pare, nṛṇām, nṝṇām.


tyadādīnām a vibhaktau. Kāt_2,3.29

tyadādīnām antasya akāro bhavati vibhaktau, syaḥ, tyau, saḥ, tau, yatra, tatra.
sarvanāmāntargaṇo dviparyanta iha tyadādiḥ.
vibhaktāv iti kim? tyadīyaḥ.


kim kaḥ. Kāt_2,3.30

kimśabdaḥ ko bhavati vibhaktau, kaḥ, kau, kadā.
vibhaktāv iti kim? kiṃvān.


do 'dver maḥ. Kāt_2,3.31

tyadādīnāṃ dakārasya mo bhavati vibhaktāv adveḥ, imau, imakau.
adver iti kim? dvau.


sau saḥ. Kāt_2,3.32

tyadādīnāṃ dakārasya so bhavati sau vibhaktau, asau, asakau.
sākṣāt sāv iti kim? asau putro 'syeti, adaḥputraḥ.


tasya ca. Kāt_2,3.33

tyadādīnāṃ takārasya so bhavati sau vibhaktau, syaḥ, syakaḥ, saḥ, sakaḥ. 
sākṣāt sāv iti kim? tatputraḥ.


idam iyam ayam puṃsi. Kāt_2,3.34

idam iyam bhavati, ayam ca puṃsi, sau vibhaktau, iyaṃ strī, ayaṃ pumān. 
idaṃ kulam iti taduktapratiṣedhāt. 
sākṣāt sāv iti kim? idaṃputraḥ.


ad vyañjane 'nak. Kāt_2,3.35

idamo 'gvarjito 'd bhavati vyañjanādau vibhaktau, ābhyām, ebhiḥ.
anag iti kim? imakaiḥ.
sākṣād vibhaktāv iti kim? asya putraḥ, idaṃputraḥ.


ṭausor ana. Kāt_2,3.36

idamo 'gvarjitasya ṭausor vibhaktyor anādeśo bhavati, anena, anayoḥ.
anag iti kim? imakena, imakayoḥ.


etasya cānvādeśe dvitīyāyāṃ caina. Kāt_2,3.37

etasyedamaś ca ṭausor vibhaktyor dvitīyāyāṃ ca kathitasyaivānukathanaviṣaya enādeśo bhavati, etaṃ vyākaraṇam adhyāpaya, atho enaṃ vedam adhyāpaya.
imaṃ ghaṭamānaya, atho enaṃ parivartaya.
etena rātrir adhītā, atho enenāhar apy adhītam.
etayoḥ śobhanaṃ śīlam, atho enayoś ca prabhūtaṃ svam ity ādi yojyam.


tasmād bhis bhir. Kāt_2,3.38

tasmād idamaḥ kṛtākārāt paro bhis bhir bhavati, ebhiḥ.
ke cit tasmād iti kim? imair guṇaiḥ saptarṣayaḥ svargaṃ gatāḥ.


adasaś ca. Kāt_2,3.39

adaso 'gvarjitāt paro bhis bhir bhavati, amībhiḥ.
anag iti kim? anukaiḥ. 
cakāra uttaratrānagnivṛttyarthaḥ.


sāv au silopaś ca. Kāt_2,3.40

adaso 'ntasya aur bhavati sau pare, silopaś ca, asau, asakau.


utvaṃ māt. Kāt_2,3.41

adaso māt parasya varṇamātrasya utvaṃ bhavati, amum, amū, amūn.
mād iti kim? amukābhyām.


ed bahutve tv ī. Kāt_2,3.42

adaso māt parasya bahutve niṣpanna eta īr bhavati, amī, amībhyaḥ.
bahutva iti kim? amū.
mād iti kim? amukebhyaḥ.
tuśabda uttaratra bahutvanivṛttyarthaḥ.


apāṃ bhe daḥ. Kāt_2,3.43

apāṃ vibhaktau bhe do bhavati, adbhiḥ, svadbhyām.
vibhaktāv iti kim? abbhāraḥ.


virāmavyañjanādiṣv anaḍunnahivansīnāṃ ca. Kāt_2,3.44

virāme vyañjanādiṣu cānaḍvāhanahivansīnāṃ ca liṅgānām antasya do bhavati, svanaḍut anaḍudbhyām, upānat, upānadbhyām, suvidvat, vidvadbhyām.
vyañjanam iha sāmānyam, anaḍuttā, upānattā, vidvattā, yeneṣyate, anaḍuhyam, upānahyam.


srasidhvasoś ca. Kāt_2,3.45

srasidhvasor liṅgayor antasya virāme vyañjanādiṣu ca do bhavati, ukhāsrat, ukhāsradbhyām, ukhāsratkalpaḥ, parṇadhvat, parṇadhvadbhyām, parṇadhvaddeśyaḥ.


haśaṣachāntejādīnāṃ ḍaḥ. Kāt_2,3.46

haśaṣachāntānāṃ yajādīnāṃ ca liṅgānām antasya virāme vyañjanādiṣu ca ḍo bhavati, madhuliṭ, madhuliḍbhyām, madhuliṭpāśaḥ, suviṭ, suviḍbhyām, suviṭtaraḥ, ṣaṭ, ṣaḍbhyām, ṣaḍbhyaḥ, ṣaṭtvam, śabdaprāṭ, śabdaprāḍbhyām, śabdaprāṭtvam, deveṭ, deveḍbhyām, deveṭtvam, rajjusṛṭ, rajjusṛḍbhyām, rajjusṛṭtvam. 
yaj, sṛj, mṛj, rāj, bhrāj, vraśc, bhrasj, parivrāj, ete yajādayaḥ.


dāder hasya gaḥ. Kāt_2,3.47

liṅgasya hasya dāder virāme vyañjanādiṣu ca go bhavati, godhuk, godhugbhyām, godhuktamaḥ.


cavargadṛgādīnāṃ ca. Kāt_2,3.48

cavargāntasya dṛśa ity evam ādīnāṃ ca liṅgānām antasya virāme vyañjanādiṣu ca go bhavati, vāk, vāgbhyām, vākkalpaḥ, tṛṣṇak, tṛṣṇagbhyām, tṛṣṇaktvam, dṛk, dṛgbhyām, dṛktvam.
dṛś, spṛś, mṛś, dadhṛṣ, diś, uṣṇih, ṛtvij, sraj, asṛj, ete dṛgādayaḥ.


muhādīnāṃ vā. Kāt_2,3.49

muhādīnāṃ liṅgānām antasya virāme vyañjanādiṣu ca go bhavati vā, muk, mugbhyām, muktvam, muṭ, muḍbhyām, muṭtvam.
muh, druh, ṣṇuh, ṣṇih, naś, ete muhādayaḥ.


hacaturthāntasya dhātos tṛtīyāder ādicaturthatvam akṛtavat. Kāt_2,3.50

dhātor avayavasya hacaturthāntasya tṛtīyāder ādicaturthatvaṃ bhavati, virāme vyañjanādiṣu ca, tac cākṛtavat, nighuṭ, nighuḍbhyām, nighuṭtvam, jñānabhut, jñānabhudbhyām, jñānabhuttvam.
gardabhayateḥ kvip, gardhap, gardhabbhyām, gardhaptvam.
dhātor iti kim? dāmaliṭ.
tṛtīyāder iti kim? vikrut. 
akṛtavad iti kim? godhuk.


sajuṣāśiṣo raḥ. Kāt_2,3.51

sajuṣāśiṣor antasya virāme vyañjanādiṣu ca ro bhavati, sajūḥ, sajūrbhyām, sajūḥṣu, sajūstā, āśīḥ, āśīrbhyām, āśīḥṣu, āśīstā.


iruror īrūrau. Kāt_2,3.52

iruror dhātor virāme vyañjanādiṣu ca yathāsaṃkhyam īrūrau bhavataḥ, gīḥ, gīrbhyām, gīrṣu, gīstarā, dhūḥ, dhūrbhyām, dhūrṣu, dhūstarā.


ahnaḥ saḥ. Kāt_2,3.53

ahan ity etasya virāme vyañjanādiṣu ca so bhavati, ahaḥ, ahobhyām, ahastvam.


saṃyogāntasya lopaḥ. Kāt_2,3.54

saṃyogāntasya lopo bhavati virāme vyañjanādiṣu ca, vidvān, kaṭacikīḥ, puṃbhyām, puṃsu.


saṃyogāder dhuṭaḥ. Kāt_2,3.55

saṃyogāder dhuṭo lopo bhavati virāme vyañjanādiṣu ca, masjeḥ, sādhumak, sādhumagbhyām, sādhumaktvam.
takṣeḥ, sādhutaṭ, sādhutaḍbhyām, sādhutaṭtvam.
virāme vyañjanādiṣv iti kim? gorakṣau.
punaḥ saṃyogagrahaṇam iha pūrvasmiṃś cānityārtham, tena māṃsapipak. pūrvasmiṃś ca rāt sasyaiva lopaḥ, ūrk, ūrgbhyām.


liṅgāntanakārasya. Kāt_2,3.56

liṅgāntanakārasya lopo bhavati virāme vyañjanādiṣu ca, sakhā, rājabhyām, rājabhiḥ, rājasu, rājatvam.
liṅgāntanakārasyeti kim? ahan.
punar liṅgagrahaṇam uttaratra sāmānyārtham.


na saṃbuddhau. Kāt_2,3.57

liṅgāntanakārasya lopo na bhavati saṃbuddhau, he rājan.
pṛthakkaraṇān napuṃsakasya vā, he sāma, he sāman.


nasaṃyogāntāv aluptavac ca pūrvavidhau. Kāt_2,3.58

nakārasaṃyogāntau luptāv apy aluptavad bhavataḥ, pūrvavidhau liṅgāntadīrghādike kartavye, rājabhyām, rājabhiḥ, rājasu, vidvān, sukanbhyām.


isusdoṣāṃ ghoṣavati raḥ. Kāt_2,3.59

isantasya, usantasya, dosśabdasya ca ghoṣavati pare ro bhavati, sarpirbhyām, dhanurbhyām, dorbhyām. 
ghoṣavatīti kim? sarpiḥṣu, dhanuḥṣu, doḥṣu. 
bhe ra iti siddhe ghoṣavatīty uttarārthaṃ ca.


dhuṭāṃ tṛtīyaḥ. Kāt_2,3.60

dhuṭāṃ varṇānāṃ tṛtīyo bhavati, ghoṣavati sāmānye, yoṣidbhyām, citraligbhiḥ, majjati, lajjate, bhṛjjati.


aghoṣe prathamaḥ. Kāt_2,3.61

aghoṣe pare dhuṭāṃ varṇānāṃ prathamo bhavati, ṣaṭsu, jñānabhutsu, icchati, gacchati.


vā virāme. Kāt_2,3.62

virāme dhuṭāṃ varṇānāṃ prathamas tṛtīyo bhavati vā, vidhap, vidhab, vāk, vāg.


rephasor visarjanīyaḥ. Kāt_2,3.63

rephasakārayor visarjanīyo bhavati, virāme śabdacchede ghoṣavaty aghoṣe ca, gīḥ, dhūḥ, vṛkṣaḥ, payobhyām, payaḥsu.
vādhikārād vibhaktivyañjane rephasya na syāt, gīrṣu, dhūrṣu, bhavati ca sajūḥṣu, āśīḥṣu.


virāmavyañjanādāv uktaṃ napuṃsakāt syamor lope 'pi. Kāt_2,3.64

virāme vyañjanādau ca yaduktaṃ napuṃsakaliṅgāt parayoḥ syamor lope 'pi tadbhavati, tasyaiva śrutatvāt, suvāk, suvāg, supathi, suvidvat, supum, sucatuḥ, sudyu.
evam ukhāsrat, deveḍ ity ādayaḥ.
apigrahaṇaṃ vyabhicārārtham, tenedam atvaṃ na syāt.

iti daurgasiṃhyāṃ vṛttau nāmni catuṣṭaye tṛtīyaḥ pādaḥ samāptaḥ.



avyayībhāvād akārāntād vibhaktīnām am apañcamyāḥ. Kāt_2,4.1

avyayībhāvasamāsād akārāntād vibhaktīnāṃ sthāne 'm bhavati, apañcamyāḥ, upakumbham.
avyayībhāvād iti kim? kaṣṭaśritaḥ.
vibhaktīnām iti kim? upakumbhatā.
apañcamyā iti kim? upakumbhāt.


vā tṛtīyāsaptamyoḥ. Kāt_2,4.2

avyayībhāvasamāsād akārāntāt parayos tṛtīyāsaptamyoḥ sthāne 'm bhavati vā, upakumbhaṃ, upakumbhena, upakumbham, upakumbhe.


anyasmāl luk. Kāt_2,4.3

akārāntād yo 'nyo 'vyayībhāvasamāsas tasmād vibhaktīnāṃ lug bhavati, upavadhu, upakartṛ.


avyayāc ca. Kāt_2,4.4

avyayam asaṃkhyam, avyayāc ca vibhaktīnāṃ lug bhavati, svaḥ, prātaḥ, ca, vā, ha, aha, evam anye 'pi.
padasaṃjñārtham idam.


rūḍhānāṃ bahutve 'striyām apatyapratyayasya. Kāt_2,4.5

janapadasamānaśabdānāṃ kṣatriyāṇāṃ rūḍhasaṃjñā.
rūḍhāṇāṃ bahutve vihitasyāpatyapratyayasyāstryabhidheyasya lug bhavati, pañcālasyāpatyāni pañcālāḥ, evaṃ videhāḥ, aṅgāḥ, vaṅgāḥ, kaliṅgāḥ, magadhāḥ, sūramasāḥ, aṇo luk.
pratyagrathāḥ, kalakūṭāḥ, aśvakāḥ, iṇo luk. bahutva iti kim? āṅgaḥ, āṅgau, priyavāṅgā iti samāso 'tra bahutve na pratyayaḥ.
astriyām iti kim? kāliṅgyaḥ.
apatyapratyayasyeti kim? pañcālānām ime bhṛtyāḥ, pāñcālāḥ.


gargayaskavidādīnāṃ ca. Kāt_2,4.6

gargādīnāṃ yaskādīnāṃ vidādīnāṃ ca bahutve vihitasyāpatyapratyayasyāstryabhidheyasya lug bhavati, gargāḥ, vatsāḥ, ṇyasya luk.
yaskāḥ, lahyāḥ, aṇo luk.
vidāḥ, urvāḥ, atrāpy aṇo luk.
yaskādayo nānāpatyapratyayāntāḥ, vidādayo 'pi pautrādyaṇantāḥ, priyagargaḥ, priyayaskaḥ, priyavidaḥ, pratyayo 'tra bahutve luk syād eva.
gārgyakulam, gargakulam iti gārgyasya hi yatkulaṃ gargasya gargāṇām api tatkulam ity abhedenocyate.


bhṛgvatryaṅgiraskutsavasiṣṭhagotamebhyaś ca.  Kāt_2,4.7

bhṛgvādibhyo bahutve vihitasyāpatyapratyayasyāstryabhidheyasya lug bhavati, atrer eyaṇ, itarebhya ṛṣibhyo 'ṇ, bhṛgavaḥ, atrayaḥ, aṅgirasaḥ, kutsāḥ, vasiṣṭhāḥ, gotamāḥ.
astriyām iti kim? bhārgavyaḥ.


yato 'paiti bhayam ādatte vā tad apādānam. Kāt_2,4.8

yasmād apaiti yasmād bhayaṃ bhavati yasmād ādatte vā tatkārakam apādānasaṃjñaṃ bhavati, vṛkṣāt parṇaṃ patati, vyāghrād bibheti, caurād udvijate, upādhyāyād adhīte, upādhyāyād āgamayati. yata ity avadhimātrārtham, tena dhāvato 'śvāt patitaḥ, tathā, adharmāj jugupsate, adharmād viramati, dharmāt pramādyati, adhyayanāt parājayate, upādhyāyād antardhatte, śṛṅgāc charo jāyate, himavato gaṅgā prabhavati, prāsādāt prekṣate, āsanāt prekṣate, kuto bhavān, pāṭaliputrāt.


īpsitaṃ ca rakṣārthānām. Kāt_2,4.9

rakṣārthānāṃ dhātūnāṃ prayoge yad īpsitam anīpsitaṃ ca tat kārakam apādānasaṃjñaṃ bhavati, yavebhyo gāṃ rakṣati, yavebhyo gāṃ niṣedhati, śālibhyaḥ śukān vārayati, ahibhya ātmānaṃ rakṣati, kūpād andhaṃ vārayaty api.
īpsite karmasaṃjñāṃ bādhate.
apādānapradeśāḥ, apādāne pañcamīty evam ādayaḥ.


yasmai ditsā rocate dhārayate vā tat saṃpradānam. Kāt_2,4.10

yasmai dātum icchā yasmai rocate yasmai dhārayate vā tat kārakaṃ saṃpradānasaṃjñaṃ bhavati, brāhmaṇāya gāṃ dadāti, devadattāya rocate modakaḥ, yajñadattāya svadate dadhi, viṣṇumitrāya gāṃ dhārayate, kathaṃ devadattāya ślāghate, chāttrāya hnute, chāttrāya tiṣṭhate kumārī, chāttrāya śapate, puṣpebhyaḥ spṛhayati, chāttrāya rādhyati, chāttrāyekṣate, chāttrāya pratiśṛṇoti, chāttrāya śṛṇotīti tādarthyacaturthyā siddham, chāttrāya krudhyati, mitrāya druhyati, mitrāyerṣyati mitrāyāsūyati.
yasmai kupyatīti vaktavyam.
dātum iccheti kim? rājño daṇḍaṃ dadāti, saṃpradānapradeśāḥ, saṃpradāne caturthīty evam ādayaḥ.


ya ādhāras tad adhikaraṇam. Kāt_2,4.11

ādhriyante kriyā yasminn ity ādhāraḥ.
ādhāro yas tad adhikaraṇasaṃjñaṃ bhavati, kaṭa āste, tileṣu tailam, divi devāḥ, tathā gaṅgāyāṃ ghoṣaḥ, aṅgulyagre kariśatam.
adhikaraṇapradeśāḥ, adhikaraṇe saptamīty evam ādayaḥ.


yena kriyate tat karaṇam. Kāt_2,4.12

kartrā yena kriyate tatkārakaṃ karaṇasaṃjñaṃ bhavati, dātreṇa dhānyaṃ lunāti, manasā meruṃ gacchati, tathā paśunā rudraṃ yajate, prakṛtyābhirūpaḥ, prāyeṇa yājñikaḥ, gotreṇa gārgyaḥ, samena dhāvati, viṣameṇa dhāvati, dvidroṇena dhānyaṃ krīṇāti, pañcakena paśūn krīṇāti, śatena parikrītaḥ, śatāya parikrītas tvaṃ māsaṃ karma kariṣyasīti pradhānakriyāpekṣaṃ tādarthyam.
karaṇapradeśāḥ, karaṇe tṛtīyety evam ādayaḥ.


yat kriyate tat karma. Kāt_2,4.13

kartrā yat kriyate tat kārakaṃ karmasaṃjñaṃ bhavati, kaṭaṃ karoti, odanaṃ pacati, ādityaṃ paśyati, tathā, ahiṃ laṅghayati, grāmaṃ gacchanvṛkṣamūlānyupasarpati, tathā, stokaṃ pacati, gāṃ dogdhi payaḥ, pauravaṃ gāṃ yācate, gāmavaruṇaddhi vrajam, chāttraṃ panthānaṃ pṛcchati, pauravam gāṃ bhikṣate, vṛkṣamavacinoti phalāni, śiṣyaṃ dharmaṃ brūte, śiṣyaṃ dharmam anuśāsti, ajāṃ nayati grāmam, grāmaṃ vahati bhāram, harate kumbhaṃ bhāram, grāmaṃ chāttraśataṃ jayati, gargāñ śataṃ daṇḍayati, grāmam adhiśete, grāmam adhitiṣṭhati, vṛkṣam adhyāste, dharmam abhiniviśate, trirātram upavasati, grāmam anuvasati, parvatam adhivasati, āvasatham āvasati, akṣān dīvyati, akṣair dīvyatīti karaṇavivakṣā, māsaṃ guḍadhānāḥ, krośaṃ kuṭilā nadī, bhavater gamyamānatvāt.
kartrā yat kriyate tat kārakaṃ karmasaṃjñaṃ bhavati, kaṭaṃ karoti, odanaṃ pacati, ādityaṃ paśyati, tathā, ahiṃ laṅghayati, grāmaṃ gacchan vṛkṣamūlāny upasarpati, tathā, stokaṃ pacati, gāṃ dogdhi payaḥ, pauravaṃ gāṃ yācate, gām avaruṇaddhi vrajam, chāttraṃ panthānaṃ pṛcchati, pauravaṃ gāṃ bhikṣate, vṛkṣam avacinoti phalāni, śiṣyaṃ dharmaṃ brūte, śiṣyaṃ dharmam anuśāsti, ajāṃ nayati grāmam, grāmaṃ vahati bhāram, harate kumbhaṃ bhāram, grāmaṃ chāttraśataṃ jayati, gargāñ śataṃ daṇḍayati, grāmam adhiśete, grāmam adhitiṣṭhati, vṛkṣam adhyāste, dharmam abhiniviśate, trirātram upavasati, grāmam anuvasati, parvatam adhivasati, āvasatham āvasati, akṣān dīvyati, akṣair dīvyatīti karaṇavivakṣā, māsaṃ guḍadhānāḥ,
krośaṃ kuṭilā nadī, bhavater gamyamānatvāt.
karmapradeśāḥ, karmaṇi dvitīyety evam ādayaḥ.


yaḥ karoti sa kartā. Kāt_2,4.14

yaḥ kriyāṃ karoti sa kartṛsaṃjño bhavati, chāttreṇa hanyate, caitreṇa kṛtam.


kārayati yaḥ sa hetuś ca. Kāt_2,4.15

tam eva kartāraṃ yaḥ kārayati sa hetusaṃjño bhavati, cakārāt kartṛsaṃjñakaś ca, hārayati, pācayati.
hetukartṛpradeśāḥ, dhātoś ca hetau [Kāt_3,2.10] ity evam ādayaḥ.
kriyānimittaṃ kārakaṃ lokataḥ siddham.


teṣāṃ param ubhayaprāptau. Kāt_2,4.16

teṣāṃ kārakāṇām ubhayaprāptau satyāṃ yatparaṃ tad bhavati, grāmāya dhanaṃ datvā tīrthaṃ gataḥ, saṃpradānam eva.
kāṃsyapātryāṃ bhuṅkte, adhikaraṇam eva.
mṛdunā dhanuṣā śarān kṣipati, karaṇam eva.
taruṃ tyajati khagaḥ, karmaiva, tathā gāṃ dogdhi payaḥ.
tyajati daṇḍaṃ daṇḍīti kartaiva.
evam anye 'pi.


prathamā vibhaktir liṅgārthavacane. Kāt_2,4.17

avyatiriktaliṅgārthavacane prathamā vibhaktir bhavati, uccaiḥ, nīcaiḥ, vṛkṣaḥ, kuṇḍam, kumārī, droṇaḥ, khārī, āḍhakaḥ, hastaḥ, vitastiḥ, dīrgham, kāṣṭham, ghṛtam, palam, ekaḥ, dvau, bahavaḥ, sarve 'py amī liṅgārthā anvayitvāt, ekam arthaṃ dvau bahūn vā vaktīty anvarthasaṃjñayā, ekasminn artha ekavacanaṃ dvayor dvivacanam, bahuṣu bahuvacanam, saṃpanno yava iti jātāv ekavacanam, saṃpannā yavā iti vyaktibhedeṣu bahuvacanam, vayam iti bāhyādhyātmikeṣu bhāveṣu, yathā, guruṣu aham iti punar abhedavivakṣāyām ekavacanam.


āmantraṇe ca. Kāt_2,4.18

āmantraṇe cārthe prathamā vibhaktir bhavati, he putra, hā putra, dhik putrau, hai putrāḥ, ṣaṣṭhy apavādo 'yam.


śeṣāḥ karmakaraṇasaṃpradānāpādānasvāmyādyadhikaraṇeṣu. Kāt_2,4.19

śeṣā dvitīyādyāḥ ṣaḍvibhaktayaḥ karmādiṣv artheṣu ṣaṭsu yathāsaṃkhyaṃ bhavanti, karmaṇi, kaṭaṃ karoti.
karaṇe, paraśunā chinatti.
saṃpradāne, gurave gāṃ dadāti.
apādāne, vṛkād bhayam.
svāmyādau, Devadattasya svāmī, yajñadattasya svam, viṣṇumitrasya saṃbandhaḥ.
adhikaraṇe, kaṭa āste, adhītī vyākaraṇe, tathā, sādhur mātari, asādhuḥ pitarīty evam ādayaḥ.
nimittāt karmasaṃyoge saptamī vācyā, carmaṇi dvīpinaṃ hanti dantayor hanti kuñcaram, keśeṣu camarīṃ hanti sīmni puṣkalako hataḥ.


paryapāṅyoge pañcamī. Kāt_2,4.20

pari, apa, āṅ, ebhir yoge liṅgāt pañcamī bhavati.
ihāpaparī varjane, āṅ maryādābhividhyoḥ.
pari trigartebhyo vṛṣṭo devaḥ, apa pāṭaliputrād vṛṣṭo devaḥ, ā pāṭaliputrād vṛṣṭo devaḥ.


digitararte'nyaiś ca. Kāt_2,4.21

diś, itara, ṛte, anya, ebhir yoge liṅgāt pañcamī bhavati, pūrvo grāmāt, uttaro grāmāt, pūrvo grīṣmād vasantaḥ, iyam asyāḥ pūrvā dik, itaro devadattāt, ṛte devadattāt.
ṛte Devadattam iti dvitīyāpīṣṭā.
anyo devadattāt, bhinno devadattāt.


dvitīyainena. Kāt_2,4.22

enapratyayāntena yoge liṅgād dvitīyā bhavati, dakṣiṇena grāmam, uttareṇa himavantam, adūra eno 'pañcamyāḥ.
cakārādhikārād nikaṣāsamayāhādhigantarāntareṇa yuktā dvitīyā, nikaṣā grāmam, samayā grāmam, hā Devadattam, dhig Devadattam, antarā gārhapatyam āhavanīyaṃ ca vediḥ, antareṇa puruṣakāraṃ na kiṃ cil labhyate.


karmapravacanīyaiś ca. Kāt_2,4.23

karmapravacanīyair yoge liṅgād dvitīyā bhavati, vṛkṣam abhividyotate vidyut, vṛkṣaṃ vṛkṣam abhi tiṣṭhati, sādhur devadatto mātaram abhi, yad atra māṃ pari syāt, yad atra māṃ prati syāt, vṛkṣam anu vidyotate vidyut, parvatam anu vasitā senā, anv arjunaṃ yoddhāraḥ, upārjunaṃ yoddhāraḥ.
lakṣaṇavīpsetthaṃbhute 'bhir bhāge ca paripratī, anur eṣu sahārthe ca hīna upaś ca kathyate. 
ādhikyārthopaśabdayoge saptamī vācyā, upa khāryāṃ droṇaḥ.
svāmyarthādhiyoge ca, adhi brahmadatteṣu pañcālāḥ, adhi pañcāleṣu brahmadatta iti.


gatyarthakarmaṇi dvitīyācaturthyau ceṣṭāyām anadhvani. Kāt_2,4.24

gatyarthānāṃ dhātūnāṃ ceṣṭākriyāṇāṃ karmaṇy adhvavarjite dvitīyācaturthyau bhavataḥ, grāmaṃ gacchati, grāmāya gacchati, grāmaṃ vrajati, grāmāya vrajati.
ceṣṭāyām iti kim? manasā meruṃ gacchati.
anadhvanīti kim? adhvānaṃ gacchati, panthānaṃ gacchati, panthānaṃ vrajati, mukhyo 'trādhvā gṛhyate.


manyakarmaṇi cānādare 'prāṇini. Kāt_2,4.25

manyateḥ karmaṇi prāṇivarjite dvitīyācaturthyau bhavataḥ, anādare gamyamāne, na tvā tṛṇaṃ manye, na tvā tṛṇāya manye, na tvā buṣaṃ manye, na tvā buṣāya manye.
anādara iti kim? aśmānaṃ dṛśadaṃ manye.
prāṇisaṃjñā nāvāder iti, na tvā nāvam manye, na tvā kākaṃ manye, na tvānnaṃ manye, na tvā śṛgālaṃ manye.
iha syād eva, na tvā śvānaṃ manye, na tvā śune manye.
yadi yuṣmadaḥ syāc caturthī tadānādaro na gamyate.


namaḥsvastisvāhāsvadhālaṃvaṣaḍyoge caturthī. Kāt_2,4.26

nama-ādibhir yoge liṅgāc caturthī bhavati, namo devebhyaḥ, svasti prajābhyaḥ, svāhāgnaye, svadhā pitṛbhyaḥ, alaṃ mallo mallāya, samartho mallo mallāya, vaṣaḍ indrāya.


tādarthye. Kāt_2,4.27

so 'rtho 'syeti tasmā idam iti vā tadarthaḥ.
tadarthabhāve dyotye liṅgāc caturthī bhavati, yūpāya dāru, randhanāya sthālī, śrāddhāya nigalhate, yuddhāya sannahyate, patye śete, tathā mūtrāya saṃpadyate yavāgūḥ, mūtrāya saṃkalpate, vātāya kapilikā vidyut.


tumarthāc ca bhāvavācinaḥ. Kāt_2,4.28

tumā samānārthabhāvavācinaḥ pratyayāntāl liṅgāc caturthī bhavati, bhāvavācinaś ceti vakṣyati, pākāya vrajati, paktaye vrajati.
tumarthād iti kim? pākasya, tyāgasya. edhebhyo vrajati, phalebhyo vrajati, tādarthyavivakṣā.


tṛtīyā sahayoge. Kāt_2,4.29

sahārthena yoge liṅgāt tṛtīyā bhavati, putreṇa sahāgataḥ, putreṇa saha sthūlaḥ, putreṇa saha gomān, putreṇa sākam, putreṇa sārdham, putreṇa samam, tathā putreṇāgataḥ sthūlo gomān iti tṛtīyāpi ṣaṣṭhīvad apradhānād eva.


hetvarthe. Kāt_2,4.30

hetvarthe vartamānāl liṅgāt tṛtīyā bhavati, dhanena kulam, annena vasati.
yogyatāmātravivakṣayā karaṇena sidhyati.


kutsite 'ṅge. Kāt_2,4.31

kutsite 'ṅge vartamānāl liṅgāt tṛtīyā bhavati, akṣṇā kāṇaḥ, pādena khañjaḥ, pṛṣṭhena kubjaḥ, akṣi kāṇam asyeti pradhānatvāt prathamaiva.


viśeṣaṇe. Kāt_2,4.32

viśeṣaṇe vartamānāl liṅgāt tṛtīyā bhavati, jaṭābhis tāpasam adrākṣīt, śikhayā parivrājakam apaśyat.
viśeṣaṇa iti kim? vṛkṣaṃ prati vidyotanam.
lakṣaṇamātre na syāt, nīlam utpalam iti, liṅgārthamātre prathamaiva.


kartari ca. Kāt_2,4.33

kartari ca kārake vartamānāl liṅgāt tṛtīyā bhavati, devadattena kṛtam, caitreṇa hanyate.


kālabhāvayoḥ saptamī. Kāt_2,4.34

kālabhāvayor viśeṣaṇabhūtayor vartamānāl liṅgāt saptamī bhavati, śaradi puṣpyanti saptacchadāḥ, goṣu duhyamānāsv āgataḥ, dugdhāsv āgataḥ.
kālabhāvayor iti kim? yo jaṭābhiḥ sa bhuṅkte, yo bhoktā sa Devadatta iti, sāhacaryād vā prasiddhā kriyaiva hi viśeṣaṇam, rudataḥ prāvrājīd iti saṃbandhavivakṣāpi.


svāmīśvarādhipatidāyādasākṣipratibhūprasūtaiḥ ṣaṣṭhī ca. Kāt_2,4.35

svāmin, īśvara, adhipati, dāyāda, sākṣin, pratibhū, prasūta, ebhir yoge liṅgāt ṣaṣṭhī bhavati saptamī ca, gavāṃ svāmī, goṣu svāmī, gavām īśvaraḥ, goṣv īśvaraḥ, gavām adhipatiḥ, goṣv adhipatiḥ, gavāṃ dāyādaḥ, goṣu dāyādaḥ, gavāṃ sākṣī, goṣu sākṣī, gavāṃ pratibhūḥ, goṣu pratibhūḥ, gavāṃ prasūtaḥ, goṣu prasūtaḥ.
saṃbandho 'tra sphuṭa iti vacanam.


nirdhāraṇe ca. Kāt_2,4.36

nirdhāraṇe cārthe vartamānāl liṅgāt ṣaṣṭhī bhavati saptamī ca, puruṣāṇāṃ kṣatriyaḥ śūraḥ, puruṣeṣu kṣatriyaḥ śūraḥ, gavāṃ kṛṣṇā saṃpannakṣīrā, goṣu kṛṣṇā saṃpannakṣīrā, gacchatāṃ dhāvantaḥ śīghrāḥ, gacchatsu dhāvantaḥ śīghrāḥ.


ṣaṣṭhī hetuprayoge. Kāt_2,4.37

hetoḥ prayoge vartamānāl liṅgāt ṣaṣṭhī bhavati, annasya hetor vasati.
hetvarthe tṛtīyā prāpte vacanam.


smṛtyarthakarmaṇi. Kāt_2,4.38

smaraṇārthānāṃ dhātūnāṃ prayoge karmaṇi ṣaṣṭhī bhavati, mātuḥ smarati, pitur adhyeti.
uttaratra nityagrahaṇād anityam api prakaraṇe 'smin, mātaraṃ smarati. 
kathaṃ mātā smaryate, uktārthatvāt prathamaiva, mātuḥ smaryata iti yadi saṃbandho 'tra vivakṣyate, tathā sarpiṣo dayate, madhuna īṣṭe, sarpiṣo jānīte, madhuno jānīte, saṃbhrāntijñāne sarpiṣo 'sataḥ karaṇatvābhāvāt saṃbandha eva ṣaṣṭhī, evam anye 'pi.


karoteḥ pratiyatne. Kāt_2,4.39

sato guṇāntarādhānaṃ pratiyatnaḥ.
karoteḥ karmaṇi pratiyatne gamyamāne ṣaṣṭhī bhavati, edhodakasyopaskurute, edhodakam upaskurute.


hiṃsārthānām ajvareḥ. Kāt_2,4.40

hiṃsārthānāṃ dhātūnāṃ jvarivarjitānāṃ prayoge karmaṇi ṣaṣṭhī bhavati, caurasya rujati, dāsyā āmayati, caurasyojjāsayati, caurasya nihanti, caurasya prahanti, caurasya praṇihanti, caurasyonnāṭayati, caurasyotkrāthayati, caurasya pinaṣṭi.
anityam api, cauraṃ rujatīty ādi.
hiṃsārthānām iti kim? dhānāḥ pinaṣṭi.
ajvarer iti kim? cauraṃ jvarayati, caurasya saṃtāpayatītīṣyata eva.


kartṛkarmaṇoḥ kṛti nityam. Kāt_2,4.41

kartṛkarmaṇoḥ kṛtprayoge nityaṃ ṣaṣṭhī bhavati, bhavataḥ śāyikā, bhavata āsikā.
karmaṇi ca, apāṃ sraṣṭā, purāṃ bhettā.
kṛtīti kim? taddhitaprayoge mā bhūt, kṛtapūrvī kaṭam.


na niṣṭhādiṣu. Kāt_2,4.42

kartṛkarmaṇor niṣṭhādiṣu ṣaṣṭhī na bhavati, devadattena kṛtam, odanaṃ bhuktavān, odanaṃ pacan, odanaṃ pacamānaḥ.
tatra niṣṭhādayaḥ, kta, ktavantu, śantṛṅ, āna, vansu, ki, udanta, ukañ, avyayakhalarthatṛṇ.
dviṣaḥ śatrau vā vaktavyam, cauraṃ dviṣan, caurasya dviṣan.


ṣaḍo ṇo ne. Kāt_2,4.43

ṣaḍo ṇo bhavati, vibhaktau ne pare, ṣaṇṇām.
vibhaktāv iti kim? ṣaḍnayanam.


manor anusvāro dhuṭi. Kāt_2,4.44

manor anantyayor anusvāro bhavati dhuṭi pare, puṃsaḥ, śāntiḥ, uñchitā, yuñjau, svāmpi.
anantyayor iti kim? praśān karoti.
syādi dhuṭi padāntavat, pumbhyām, puṃbhyām, praśānbhyām, sukanbhyām.
dhuṭīti kim? gamyate, hanyate.


varge vargāntaḥ. Kāt_2,4.45

anantyo 'nusvāro varge pare vargasyānto bhavati, śaṅkitā, uñchitā, vañcitā, yuñjau, svāmpi.
varga iti kim? ākraṃsyate.


tavargaś caṭavargayoge caṭavargau. Kāt_2,4.46

tavargo 'nantyaś caṭavargayoge caṭavargau prāpnoti, āntaratamyāt, majjati, lajjate, bhṛjjati, yajñaḥ, yācñā, rājñaḥ.
ṭavargayoge ca, ṣaṇṇām, aḍḍati, aṭṭati, aṭṭate.
caṭavargayoga iti kim? viśnaḥ, praśnaḥ.
anantya iti kim? madhuliṭ tarati.


nāmikaraparaḥ pratyayavikārāgamasthaḥ siḥ ṣaṃ nuvisarjanīyaṣāntaro 'pi. Kāt_2,4.47

nāmikarebhyaḥ paraḥ pratyayavikārāgamastho 'nantyaḥ siḥ ṣatvam āpadyate, nuvisarjanīyaṣāntaraḥ, apiśabdād anantaro 'pi, nāmiparas tāvat, agniṣu, vāyuṣu.
kaparaḥ, dikṣu.
raparaḥ, gīrṣu, dhūrṣu.
vikārasthaḥ, eṣaḥ.
āgamasthaḥ, sarveṣām.
nuvisarjanīyaṣāntaraḥ, sarpīṃṣi, dhanūṃṣi, supīḥṣu, sutūḥṣu.
raprakṛtir anāmiparo 'pīti ratve vā paścād īrūrau, parpiṣṣu, dhanuṣṣu.
apiśabdasya bahulārthatvāt samāse, aṅguleḥ saṅgasya, aṅguliṣaṅgaḥ, tathā bhīroḥ sthānasya, bhīruṣṭhānam, agneḥ stutaḥ, agniṣṭut, dīrghāt somasya, agnīṣomau, jyotirāyurbhyāṃ ca stomasya, jyotiṣṭomaḥ, āyuṣṭomaḥ, agniṣṭomaḥ. 
samāsa ity eva, jyotiḥ stomaṃ darśayatīty evam ādayaḥ.


raṣṛvarṇebhyo no ṇam anantyaḥ svarahayavakavargapavargāntaro 'pi. Kāt_2,4.48

rephaṣakāra-ṛvarṇebhyaḥ paro 'nantyo nakāro ṇam āpadyate, svarahayavakavargapavargāntaro 'pi.
svarāntaras tāvat, haraṇam, puruṣeṇa, mātṛkeṇa.
hāntaraḥ, arheṇa.
yāntaraḥ, āryeṇa.
vāntaraḥ, parvaṇā.
kavargāntaraḥ, arkeṇa, mūrkheṇa.
pavargāntaraḥ, darpeṇa, repheṇa.
anantaro 'pi, śīrṇam, tisṛṇām.
svaratvād anusvāravisṛṣṭābhyām api, vṛṃhaṇam, uraḥkeṇa, uraḥpeṇa.
visarjanīyopacārād jihvāmūlīyopadhmānīyābhyām api, uraẖkeṇa, uraḫpeṇa.
anantya iti kim? vṛkṣān.
katham agnir nayati, yasyaivānantyo nakāras tasyaiva raṣṛvarṇā gṛhyante, śrutatvāt.
apiśabdasya bahulārthatvāt pūrvapadasthebhyaḥ saṃjñāyām, sūrpaṇakhety ādayaḥ.


striyām ād ā. Kāt_2,4.49

striyāṃ vartamānāl liṅgād akārāntād āpratyayo bhavati, strīpuṃnapuṃsakāni lokaliṅgānuśāsanagamyāni, ajā, eḍakā, caṭakā, mūṣikā.


nadādyancivāhvyansyantṛsakhināntebhya ī. Kāt_2,4.50

nadādi, anci, vāh, u, i, ansi, ant, ṛ, sakhi, nāntebhyaḥ striyāṃ vartamānebhya īpratyayo bhavati, nadī, mahī, bhaṣī, plavī.
anci, prācī, atiprācī.
vāh, praṣṭhauhī.
udanta, paṭvī.
idanta, dākṣī.
ansyanta, viduṣī, atividuṣī.
antanta, pacantī, atipacantī, bhavatī, maghavatī.
ṛdanta, kartrī, atikartrī.
sakhi, sakhī.
nānta, daṇḍinī.
uto guṇavacanād akharusaṃyogopadhād vā, paṭuḥ, paṭvī.
bahur ity api syāt.
kharur iyam, pāṇḍur iyam ity ato na syāt.
itaś ca ktivarjitād vā, dhūliḥ, dhūlī.
ktes tu na syāt, paṅktiḥ.
svasā, duhitā, nanāndā, yātā, mātā, tisraḥ, catasra iti pratyayena vinā strītvābhidhānāt, pañca sapteti strītvābhāvād eva na bhavati.
sakhīti nityārtham.
nadādir ākṛtigaṇaḥ.


īkāre strīkṛte 'lopyaḥ. Kāt_2,4.51

īkāre striyāṃ kṛte 'kāro lopyo bhavati, nadī, mahī.
striyām iti kim? kuṇḍe.
kṛta iti kim? kuṇḍehā.


svaro hrasvo napuṃsake. Kāt_2,4.52

napuṃsake vartamānaḥ svarānto hrasvo bhavati, somapam, senāni, yavalu, atiri, atinu kulam.
svaro hrasva iti yogavibhāgād gor apradhānasyāntasya striyām ādādīnāṃ ceti hrasvaḥ, citraguḥ, atisvaṭvaḥ, niṣkauśāmbiḥ, atikarabhoruḥ.


iti daurgasiṃhyāṃ vṛttau nāmni catuṣṭaye kārakapādaḥ samāptaḥ.



nāmnāṃ samāso yuktārthaḥ. Kāt_2,5.1

vastuvācīni nāmāni.
militaṃ yuktam ucyate.
nāmnāṃ yuktārthaḥ samāsasaṃjño bhavati, tato 'nyad vākyam iti rūḍham, saṃjñayaiva vā vidhir anvākhyātaḥ, sa punar abhidhānāt kva cid vikalpaḥ kva cin nityaḥ kva cin na syāt, tathā ca vakṣyati.


tatsthā lopyā vibhaktayaḥ. Kāt_2,5.2

tatsthā yuktārthamātrasthā vibhaktayo lopyā bhavanti, nīlotpalam, rājapuruṣaḥ, rājatā, putrīyati.
kva cin na lupyante 'bhidhānāt, kaṇṭhekālaḥ, urasilomā, ity evam ādayaḥ.


prakṛtiś ca svarāntasya. Kāt_2,5.3

svarāntasya liṅgasya yuktārthasthasya luptāsu vibhaktiṣu prakṛtiś ca bhavati, sakhā priyo 'syeti sakhipriyaḥ.
sakhāyaṃ prāptaḥ, sakhiprāptaḥ.
pitari sādhuḥ, pitṛsādhuḥ.
gāṃ gataḥ, gogataḥ.
cakāro lopam apekṣya, devendraḥ, kharoḍhaḥ, iti sandhiḥ syād eva.


vyañjanāntasya yat subhoḥ. Kāt_2,5.4

vyañjanāntasya liṅgasya yuktārthasthasya luptāsu vibhaktiṣu subhor yad uktaṃ tad bhavati, supi mukhyaṃ kāryaṃ nāstīti subhor yugapad uktaṃ syāt, vidvadgamanam, diggataḥ, ṣaḍākṛtiḥ, jñānabhudāśrayaḥ.
atideśo 'yam.


pade tulyādhikaraṇe vijñeyaḥ karmadhārayaḥ. Kāt_2,5.5

yatra samāse dve pade tulyādhikaraṇe bhavataḥ sa karmadhārayo vijñeyaḥ, nīlaṃ ca tad utpalaṃ ceti nīlotpalam.
kva cin nityasamāsaḥ, kṛṣṇasarpaḥ, lohitaśāliḥ.
kva cid asamāsaḥ, dīrghaś cārāyaṇaḥ, rāmo jāmadagnyaḥ, vyāsaḥ pārāśaryaḥ, arjunaḥ kārtavīryaḥ.
tathaikādhikaraṇatvāt, kṛṣṭamadīkṛtaḥ, chinnaprarūḍhaḥ, ekapuruṣaḥ, sarvānnam, jaraddhastī, purāṇadhānyam, navodakam, kevalānnam.
tathā pūrveṣukāmasamī, saṃjñeyam.
saṃkhyāpūrvapade 'pi, saptarṣayaḥ, pañcāmrāḥ.
tathā yājñikakitavaḥ, evaṃ pāpakulālaḥ, anakanāpitaḥ.
kva cid upamānabhūtaṃ viśeṣaṇaṃ, śastrīva śyāmā, śastrīśyāmā.
kva cid upamānabhūtaṃ viśeṣaṇaṃ paraṃ syāt, puruṣo vyāghra iva, puruṣavyāghraḥ, evaṃ puruṣasiṃhaḥ.
tathā pūrvapuruṣaḥ, aparapuruṣaḥ, prathamapuruṣaḥ, caramapuruṣaḥ, jaghanyapuruṣaḥ, samānapuruṣaḥ, madhyapuruṣaḥ, madhyamapuruṣaḥ, vīrapuruṣaḥ.
evam aśreṇayaḥ śreṇayaḥ kṛtāḥ, śreṇīkṛtāḥ.
tathā kṛtākṛtaṃ, bhuktāpabhuktam, gatapratyāgatam, yātānuyātam, aśitānaśitam, kliṣṭākliśitam, krayākrayikā, phalāphalikā, puṭāpuṭikā, mānonmānikā.
tathā satpuruṣaḥ, mahāpuruṣaḥ.
paramapuruṣaḥ, uttamapuruṣaḥ, puruṣottama iti viśeṣaṇaṃ vā paraṃ syāt, utkṛṣṭapuruṣaḥ.
tathā govṛndārakaḥ, gonāgaḥ, aśvakuñjaraḥ.
katarakaṭhaḥ, katamakaṭhaḥ.
kiṃrājā.
ibhyapoṭā, ibhyayuvatiḥ, agnistoka iti viśeṣaṇaṃ vā paraṃ syāt.
evaṃ dadhikatipayāni, gogṛṣṭiḥ, godhenuḥ, govaśā, govehat, gobaṣkayaṇī, kaṭhapravaktā, kaṭhaśrotriyaḥ, kaṭhādhyāpakaḥ, kaṭhadhūrtaḥ.
goprakāṇḍam, aśvamatallikā.
yuvakhalatiḥ, yuvakhalatī, yuvapalitaḥ, yuvapalitā, yuvabalinaḥ, yuvabalinā, yuvajaran, yuvajaratī.
bhojyoṣṇam, tulyaśvetaḥ, sadṛśaśvetaḥ, śuklakṛṣṇaḥ, śulkaśuklaḥ.
kumārī ca sā śravaṇā ceti kumāraśravaṇā, kumārapravrajitaḥ, kumārapravrajitā, kumārapaṇḍitaḥ, kumārapaṇḍitā.
gogarbhiṇī, ajagarbhiṇī.
mayūra iva vyaṃsakaḥ, mayūravyaṃsakaḥ, mayūrasyeva vigatāv aṃsāv asyeti vigrahaḥ, evaṃ chāttravyaṃsakaḥ.
kamboja iva muṇḍaḥ, kambojamuṇḍaḥ, uccaṃ ca tad avacaṃ cety uccāvacam, evam uccanīcam, na kim cana, akiṃcanam, nāsya vā kiṃ canāstīty akiṃcanam.
pūrvaś cāsau kāyaś ceti pūrvakāyaḥ, kāyaikadeśe kāyaḥ, evam aparakāyaḥ, adharakāyaḥ, uttarakāyaḥ, madhyakāyaḥ, madhyamakāyaḥ, madhyāhnaḥ.
ardhaṃ ca tat pippalī cety ardhapippalī, pippalyardham iti ṣaṣṭhīsamāso 'pi dṛśyate hi, cedyardhaṃ dakṣiṇaṃ meroḥ, śarārdham, cāpārdham, cullikārdham iti, asamapravibhāge 'pi, na hīdam ardhajaratīyaṃ labhyam iti.
evaṃ dvitīyabhikṣā, bhikṣādvitīyam, tṛtīyabhikṣā, bhikṣātṛtīyam, caturthabhikṣā, bhikṣācaturtham, turīyabhikṣā, bhikṣāturīyam, turyabhikṣā, bhikṣāturyam.
māsajātaḥ, saṃvatsarajātaḥ, iti bahuvrīhiṇā siddham.
na brāhmaṇaḥ, abrāhmaṇaḥ.
karmadhārayapradeśaḥ, karmadhārayasaṃjñe tu puṃvadbhāvo vidhīyate [Kāt_2,5.20] ity evam ādayaḥ.


saṃkhyāpūrvo dvigur iti jñeyaḥ. Kāt_2,5.6

karmadhāraya iti saṃbandhaḥ, pañcasu kapāleṣu saṃskṛta odanaḥ pañcakapāla odanaḥ, pañca gāvo dhanam asyeti pañcagavadhanam, pañcānāṃ pūlānāṃ samāhāraḥ pañcapūlī, taddhitārthottarapadasamāhāreṣu saṃjñeyam.


tatpuruṣāv ubhau. Kāt_2,5.7

ubhau dvigukarmadhārayau tatpuruṣasaṃjñau jñeyau.
tatpuruṣapradeśāḥ, nasya tatpuruṣe lopyaḥ [Kāt_2,5.22] ity adhikāre.
kūṣṭra iti kaṭbhāvo bahuvrīhau na syāt.


vibhaktayo dvitīyādyā nāmnā parapadena tu, samasyante samāso hi jñeyas tatpuruṣaḥ sa ca. Kāt_2,5.8

kaṣṭaṃ śritaḥ, kaṣṭaśritaḥ, evaṃ kāntārātītaḥ, narakapatitaḥ, grāmagataḥ, taraṅgātyastaḥ, sukhaprāptaḥ, duḥkhāpannaḥ, grāmagamī, grāmāgāmī, odanabubhukṣuḥ, khaṭvārūḍho jālmaḥ, aharatisṛtā muhūrtāḥ, ahaḥsaṃkrāntāḥ, rātryārūḍhāḥ, māsapramitaś candramāḥ, muhūrtasukham, sarvarātrakalyāṇī.
kva cid vākyam eva, odanaṃ bhuktavān.

tṛtīyā, giriṇā kāṇaḥ, girikāṇaḥ, evaṃ dhānyārthaḥ, māsapūrvaḥ, pitṛsadṛśaḥ, pitṛsamaḥ, māsonaḥ, māsavikalaḥ, asikalahaḥ, vāṅnipuṇaḥ, guḍamiśraḥ, vākślakṣṇaḥ, tathā rājahataḥ, nakhanirbhinnaḥ, kākapeyā nadī, bāṣpacchedyāni tṛṇāni.
kva cin na syāt, kākena pātavyā.
kva cit syāt, buṣopendhyam, ghanaghātyam, dadhnopasikta odanaḥ, dadhyodanaḥ, guḍena miśrā dhānāḥ, guḍadhānāḥ.

caturthī, gobhyo hitam, gohitam, evaṃ goṣukham, kuverabaliḥ, gorakṣitaḥ, yūpāya dāru, yūpadāru, devadeyaṃ puṣpam, brāhmaṇadeyaṃ dhanam, varapradeyā kanyā.
kva cin na syāt, brāhmaṇāya dātavyam, brāhmaṇārthaḥ pūpaḥ, brāhmaṇārthā prapā, brāhmaṇārthaṃ payaḥ, nityasamāsa eva sarvaliṅgatā ca.

pañcamī, vṛkād bhayam, vṛkabhayam, vṛkabhītaḥ, vṛkabhītiḥ, vṛkabhiḥ, grāmanirgataḥ, sukhāpetaḥ, kalpanāpoḍhaḥ, cakramuktaḥ, mañcapatitaḥ, taraṅgāpatrastaḥ.

ṣaṣṭhī, rājñaḥ puruṣaḥ, rājapuruṣaḥ, ātmaṣaṣṭhaḥ, bhikṣādvitīyaḥ, vartamānasāmīpyam candanagandhaḥ, nadīghoṣaḥ, kanyārūpam, stanasparśaḥ, phalarasaḥ.
brāhmaṇasya kartavyam, vṛttir apīṣyate, brāhmaṇasya, kurvan, brāhmaṇasya kurvāṇaḥ, vākyam eva, tathā phalānāṃ tṛptaḥ, chāttrasyoccair gṛham iti sāpekṣatvāt, palāśaśātanam, mātṛsmaraṇam, sureśvaraḥ, rājapūjita ity ādiṣu saṃbandhaṣaṣṭhyā samāsa eva.

saptamī, akṣeṣu śauṇḍaḥ, akṣaśauṇḍaḥ, akṣadhūrtaḥ, akṣakitavaḥ, vane 'ntarvasati, vanāntarvasati, tathā kāmpillasiddhaḥ, chāyāśuṣkaḥ, kumbhīpakvaḥ, cārakabandhaḥ, tīrthadhvāṅkṣaḥ, tīrthakākaḥ, tathā pūrvāhṇageyaṃ sāma, māsadeyam ṛṇam, pūrvāhṇakṛtam, aparāhṇakṛtam, pūrvarātrakṛtam, apararātrakṛtam, evam anye 'pi.

parapadeneti kim? gato grāmam, kathaṃ prāpto jīvikām, prāptajīvikaḥ, evam āpannajīvikaḥ.
atyādayaḥ krāntādyarthe dvitīyayā, atikrāntaḥ khaṭvām, atikhaṭvaḥ.
avādayaḥ kruṣṭādyarthe tṛtīyayā, avakruṣṭaṃ kokilayā, avakokilaṃ vanaṃ, evam avamayūram.
paryādayo glānādyarthe caturthyā, pariglāno 'dhyayanāya, paryadhyayanaḥ.
nirādayo gatādyarthe pañcamyā, nirgataḥ kauśāmbyāḥ, niṣkauśāmbiḥ.
satyam, kṛte samāse pūrvanipāto 'bhidhānāt, yathā dantānāṃ rājā, rājadanta iti, kubrāhmaṇa ity ādīnāṃ karmadhārayaḥ.


syātāṃ yadi pade dve tu yadi vā syur bahūny api, tāny anyasya padasyārthe bahuvrīhiḥ. Kāt_2,5.9

yatra samāsa iti saṃbandhaḥ, ārūḍho vānaro 'yaṃ sa ārūḍhavānaro vṛkṣaḥ, kṛtaḥ praṇāmo yena sa kṛtapraṇāmo janaḥ, evaṃ dattabhojano 'tithiḥ, ucchannajanapado deśaḥ, citragur Devadattaḥ, bahūdakā nadī.
bahupade 'pi, mattabahumātaṅgaṃ vanam, tathā upagatā daśa eṣām, upadaśāḥ, evam āpannadaśāḥ, āsannadaśāḥ.
adūradaśāḥ, adhikadaśāḥ, te punar navaikādaśa vā.
trir daśa parimāṇam eṣām, tridaśāḥ, daśaśabdaḥ saṃkhyāne vartate, parimāṇaśabdasānnidhyāt.
yathā pañca parimāṇam eṣām, pañcakāḥ śakunayaḥ.
dvau vā trayo vā parimāṇam eṣām, dvitrāḥ.
bhinnādhikaraṇe 'pi, urasilomā, kaṇṭhekālaḥ, uccairmukhaḥ.
anyapadārthe prathamānte 'pi, saha putreṇāgataḥ, saputrakaḥ, saha lomnā vartate, salomakaḥ, vidyamānalomaka ity arthaḥ, evaṃ sapakṣakaḥ, sakaṣṭakaḥ.
sahaiva daśabhiḥ putrair bhāraṃ vahati gardabhī, ity anabhidhānāt.
keśeṣu ca keśeṣu ca gṛhītvā yuddhaṃ vṛttam, keśākeśi, daṇḍaiś ca daṇḍaiś ca prahṛtya yuddhaṃ vṛttam, daṇḍādaṇḍi.
bahuvrīhipradeśāḥ, bahuvrīhau [Kāt_2,1.35] ity evam ādayaḥ.


vidik tathā. Kāt_2,5.10

tathā vidig abhidheyo bahuvrīhir jñeyaḥ, arthād digvācakayoḥ śabdayoḥ samāse sati, dakṣiṇasyāś ca pūrvasyāś ca diśor yad antarālaṃ sā dakṣiṇapūrvā dik.


dvandvaḥ samuccayo nāmnor bahūnāṃ vāpi yo bhavet. Kāt_2,5.11

yatra samāse dvayor nāmnor bahūnāṃ vāpi nāmnāṃ yaḥ samuccayaḥ sa dvandvo bhavet, Devadattayajñadattau, dhavakhadirapalāśāḥ, vāgdṛśadam, pīṭhacchattropānaham.
itaretarayogaḥ samāhāraś ca samuccayasyaiva bheda iti.


alpasvarataraṃ tatra pūrvam. Kāt_2,5.12

tatra dvandve samāse yad alpasvarataraṃ tat pūrvaṃ nipatati, plakṣanyagrodham, dhavāśvakarṇaṃ.
taragrahaṇaṃ dvipadaniyamārtham, tena śaṅkhadundubhivīṇāḥ.
vyabhicarati ca, udūkhalamuṣale, taṇḍulakiṇve, citrarathabāhlīkau, ity evam ādayaḥ.


yac cārcitaṃ dvayoḥ. Kāt_2,5.13

tatra dvandve samāse dvayor yad arcitaṃ tat pūrvaṃ nipatati, devadaityau, vāsudevārjunau.
vyabhicarati ca, naranārāyaṇau, umāmaheśvarau, kākamayūrau.


pūrvaṃ vācyaṃ bhaved yasya so 'vyayībhāva iṣyate. Kāt_2,5.14

samāsasyeti saṃbandhaḥ, kārake strīṣv adhikṛtya kathā pravṛttā, adhistri.
samīpe, upakumbham.
ṛddhau, sumadram.
abhāve, nirmakṣikam.
tathā gavadikānām ṛddher vigamaḥ, durgavadikam.
śītānām atikramaḥ, atiśītam, atitaisṛkam, taisṛkāṇām ācchādanānāṃ na saṃpratyupabhogakālaḥ.
śabdaprādurbhāve 'pi, itipāṇini, tatpāṇini.
paścādarthe, anuratham.
yathārthe, anurūpam, rūpasya yogyatvam, artham arthaṃ prati, pratyartham, yathāśakti, anujyeṣṭham, śaktyanatikrameṇa jyeṣṭhānukrameṇety arthaḥ.
sādṛśye, kikhyāḥ sadṛśam, sakikhi.
sākalye, satṛṇam abhyavaharati, sāgny adhīte, evam anye 'pi.
avyayībhāvapradeśāḥ, avyavībhāvād akārāntād vibhaktīnām am apañcamyāḥ [Kāt_2,4.1] ity evam ādayaḥ.


sa napuṃsakaliṅgaṃ syāt. Kāt_2,5.15

so 'vyayībhāvasamāso napuṃsakaliṅgaṃ syāt, tathā codāhṛtam udāhriyate ca, samatvaṃ bhūmeḥ, samaṃbhūmi, samaṃpadāti, tathā suṣamam, viṣamam, niḥṣamam, duḥṣamam, aparatvaṃ, śobhanatvaṃ samasyety ādi vākyam.
tathā pramṛgam, praratham, pradakṣiṇam.
avyayapūrvapadatvād aliṅgataiva prāpteti vacanam.


dvandvaikatvam. Kāt_2,5.16

dvandvasyaikatvaṃ napuṃsakaliṅgaṃ syāt, pratyaṣṭhāt kaṭhakālāpam, udagāt kaṭhakauthumam, arkāśvamedham, padakakramakam, ārāśastri, gaṅgāśoṇam, kurukurukṣetram, mathurāpāṭaliputram, ahinakulam, takṣāyaskāram, pāṇipādam, mārdaṅgikapāṇavikam, hastyaśvam, yūkālikṣam, badarāmalakam, plakṣanyagrodham, dhavāśvakarṇam, kuśakāśam, tilamāṣam, rurupṛṣatam, haṃsacakravākam, dadhighṛtam, sukhaduḥkham.
anuvāde caraṇānāṃ stheṇadyatanīprayogaviṣayāṇām,
anapuṃsakaliṅgānāṃ yajuḥkratūnāṃ ca nikaṭapāṭhānām,
aprāṇijātivisadṛśaliṅganadīdeśanagarāṇām,
śāśvatikavairiṇām atha kārūṇāṃ prāṇitūryakāṅgānām. 1.
senāṅgānāṃ ca bahutve bhavati kṣudrajantukaphalānām,
vṛkṣatṛṇadhānyamṛgaśakuniviśeṣāṇāṃ vibhāṣaiva,
vyañjanaviśeṣakāṇāṃ sādravyāṇāṃ virodhināṃ ca samatā,
teṣāṃ ca samāhāro dadhipayasāṃ khalu bhaved anyaḥ. 2.
ekatvam iti kim? hastyaśvau, dadhighṛtāḥ.


tathā dvigoḥ. Kāt_2,5.17

tathā dvigor apy ekatvaṃ napuṃsakaliṅgaṃ syāt, pañcagavam, catuṣpatham, śobhanam iti viśeṣaṇāt.
ekatvam iti kim? pañcakapāla odanaḥ.
apātrādir adanto 'yaṃ stryādanto vā dvigus tathā, anantaś ca samāhāro nadādiṣu nigadyate.


puṃvad bhāṣitapuṁskānūṅ apūraṇyādiṣu striyāṃ tulyādhikaraṇe. Kāt_2,5.18

striyāṃ vartamāno bhāṣitapuṃsko 'nūṅ puṃvad bhavati, striyāṃ vartamāne tulyādhikaraṇe pūraṇyādivajite pade parataḥ, śobhanabhāryaḥ, dīrghajaṅghaḥ.
arthāt pūrvasya parasya ca striyām iti viśeṣaṇāt, grāmaṇi kulaṃ dṛṣṭir asyeti grāmaṇidṛṣṭiḥ, kalyāṇī pradhānam eṣām, kalyāṇīpradhānāḥ. 
bhāṣitapuṃsko 'rtha iti kim? droṇībhāryaḥ.
anūṅ iti kim? brahmabandhūbhāryaḥ.
apūraṇyādiṣv iti kim? kalyāṇīpañcamā rātrayaḥ.
mukhyapūraṇīgrahaṇāt, kalyāṇapañcamīkaḥ pakṣaḥ.
ādigrahaṇāt, kalyāṇīpriyaḥ.
priyā, manojñā, subhagā, durbhagā, bhaktiḥ, sacivā, svā, kāntā, samā, bālyā, duhitā, vāmanā.


saṃjñāpūraṇīkopadhās tu na. Kāt_2,5.19

iha puṃvanmātraṃ vartate, saṃjñāpūraṇīkopadhās tu puṃvadrūpā na bhavanti, dattābhāryaḥ, guptābhāryaḥ, pañcamībhāryaḥ, pañcamīyate, pañcamīmāninī, pācikābhāryaḥ, madrikābhāryaḥ.
kathaṃ pākabhāryaḥ, bhekabhāryaḥ, śuṣkabhārya ity abhidhānāt.
vṛddhinimittasyāraktavikārasya na ca taddhitasyāpīdantasya svāṅgasya na tv amānini, tathā jāteḥ.


karmadhārayasaṃjñe tu puṃvadbhāvo vidhīyate. Kāt_2,5.20

bhāṣitapuṃskānūṅpratiṣeḍhabādhako 'yam, kaṭhī ca sā bhāryeti kaṭhabhāryā, evaṃ dattabhāryā, pañcamabhāryā, pācakabhāryā.
bhāṣitapuṃska iti kim? khaṭvāvṛndārikā.
anūṅ iti kim? brahmabandhūdārikā.


ākāro mahataḥ kāryas tulyādhikaraṇe pade. Kāt_2,5.21

mahādevaḥ, mahāvaktraḥ, antaraṅgatvān nalope saty ākāraḥ, cvyantasya na bhavati, mahadbhūtaś candramāḥ.
yogavibhāgāt, mahatyā ghāsaḥ, mahāghāsaḥ, evaṃ mahākaraḥ, mahāviśiṣṭaḥ.


nasya tatpuruṣe lopyaḥ. Kāt_2,5.22

nasya saṃbandhini tatpuruṣe nasya saṃbandhī nakāro lopyo bhavati, dvinakāro vā pāṭhaḥ.
na savarṇaḥ, asavarṇaḥ, na vidyate ghoṣo dhvanir yeṣāṃ te 'ghoṣāḥ, brāhmaṇasyābhāvaḥ, abrāhmaṇam.
tatpuruṣa ihopalakṣaṇam.


svare 'kṣaraviparyayaḥ. Kāt_2,5.23

nasya tatpuruṣe svare 'kṣaraviparyayo bhavati, anajaḥ, anajam, anajakaḥ.


koḥ kat. Kāt_2,5.24

kuśabdasya tatpuruṣe kad bhavati, kutsito 'śvaḥ, kadaśvaḥ, evaṃ kaduṣṭraḥ.
tatpuruṣa iti kim? kūṣṭro deśaḥ.


kā tv īṣadarthe 'kṣe. Kāt_2,5.25

kuśabdasya tatpuruṣa īṣadarthe vartamānasya kādeśo bhavati, akṣaśabde ca parataḥ, īṣallavaṇam, kālavaṇam, kāmlam, kākṣeṇa vīkṣate.
īṣadarthe svare tu paratvāt kādeśa eva.


puruṣe tu vibhāṣayā. Kāt_2,5.26

kuśabdasya tatpuruṣe puruṣaśabde ca pare vibhāṣayā kādeśo bhavati, kāpuruṣaḥ, kupuruṣaḥ, iyam aprāpte vibhāṣaiva.
īṣaduṣṇam, koṣṇaṃ kavoṣṇaḥ kaduṣṇam iti vaktavyam.


yākārau strīkṛtau hrasvau kva cit. Kāt_2,5.27

īś ca ākāraś ca yākārau, yākārau strīkṛtau hrasvau bhavataḥ samāse kva cil lakṣyānurodhāt, revatimitraḥ, rohiṇimitraḥ, bharaṇimitraḥ.
iṣṭakacitam, iṣīkatūlam, mālabhāriṇī kanyā, evam anye 'pi.


hrasvasya dīrghatā. Kāt_2,5.28

hrasvasya dīrghatā bhavati samāse kva cil lakṣyānurodhāt, dātrākarṇaḥ, dvividhākarṇaḥ, dviguṇākarṇaḥ, dvyaṅgulākarṇaḥ, cihnasyaiva karṇe dīrghaḥ.
kva cin na syāt, piṣṭakarṇaḥ, aṣṭakarṇaḥ.
nahivṛtivṛṣivyadhirucisahitaniṣu kvibanteṣu prādikārakāṇām eva dīrghaḥ, upānat, upāvṛt, prāvṛṭ, marmāvit, nīruk, ṛtīṣaṭ, parītat, evam anye 'pi.


anavyayavisṛṣṭas tu sakāraṃ kapavargayoḥ. Kāt_2,5.29

anavyayavisṛṣṭas tu kapavargayoḥ parayoḥ sakāram āpadyate, samāse kva cil lakṣyānurodhāt, ayaspāśam, ayaskalpam, ayaskāmyati, ayaskam, pāśakalpakāmyakeṣu dṛśyate.
raprakṛteḥ kāmye na bhavati, gīḥkāmyati, dhūḥkāmyati.
ayaskāraḥ, ayaskāmaḥ, ayaskaṃsaḥ, ayaskumbhaḥ.

kṛñkāmikaṃsakumbheṣu samāse 'yam ataḥ paraḥ,
anuttare kuśākarṇyor bhāskarādiṣu lakṣyataḥ.

nañā nirdiṣṭam anityam, namaskartum, puraskartum ity ādayaḥ.


iti daurgasiṃhyāṃ vṛttau nāmni catuṣṭaye samāsapādaḥ samāptaḥ.



vāṇ apatye. Kāt_2,6.1
 
ṣaṣṭhyantān nāmno 'patye 'bhidheye 'ṇpratyayo bhavati vā, upagor apatyam, aupagavaḥ, pāṇḍavaḥ, āśvapataḥ, śaivaḥ, prauṣṭhaḥ.
apatyasāmānyavivakṣāyām ādyaprakṛter eva, pautrādes tu praśasya evāpatye strīvarjite 'ṇādayo 'bhidhīyante, vāgrahaṇād upagor apatyam, upagvapatyaṃ ca syāt.


ṇya gargādeḥ. Kāt_2,6.2

gargāder gaṇād apatye 'bhidheye ṇyapratyayo bhavati. gargasyāpatyam, gārgyaḥ, evaṃ vātsyaḥ.
gotrādibhūtād eva pautrādāv evāpatye 'bhidhānāt, anyatra gārgiḥ.
anantaro 'pi, rāmo jāmadagnyaḥ, vyāsaḥ pārāśaryaḥ, arjunaḥ kārtavīryaḥ.
jāmadagnaḥ, pārāśara iti ca.
gargādir ākṛtigaṇo 'yam.


kuñjāder āyanaṇ smṛtaḥ. Kāt_2,6.3

kuñjāder gaṇād gotrādibhūtāt pautrādāv evāpatye 'bhidheya āyanaṇpratyayo bhavati, ṇyaś ca smṛtas tadantāt prāṅ naḍāder abahutve 'striyām, tad etat smṛtagrahaṇasyeṣṭaviṣayatvāt, kauñjāyanyaḥ, kauñjāyanyau, vrādhnāyanyaḥ, vrādhnāyanyau.
striyāṃ tu kauñjāyanī.
bahutve tu kauñjāyanāḥ.
naḍādes tu, nāḍāyanaḥ, cārāyaṇaḥ, mauñjāyanaḥ.
kuñjo nāma kaś cit, tasyāpatyaṃ kauñjiḥ, prathamāpatyaṃ ca kauñjiḥ.
kuñjādir ākṛtigaṇo 'yam.


stryatryāder eyaṇ. Kāt_2,6.4

striyāṃ vihitatvāt strī, striyām ādādibhyo 'tryādeś cāpatye 'bhidheya eyaṇ bhavati, vainateyaḥ, sauparṇeyaḥ, kāmaṇḍaleyaḥ, yauvateyaḥ.
ātreyaḥ, śauceyaḥ.
ādigrahaṇāt, śaubhreyaḥ, vaiṣṭapureyaḥ.
atrir ayam apratyayedantadvisvaropalakṣaṇam, tena marīcer apatyaṃ mārīcaḥ, dākṣer apatyaṃ dākṣāyaṇaḥ.
atryādir ākṛtigaṇaḥ.


iṇ ataḥ. Kāt_2,6.5

akārāntān nāmno 'patye 'bhidheya iṇ bhavati, dakṣasyāpatyaṃ dākṣiḥ, evaṃ plākṣiḥ, asyāpatyamiḥ.
ata iti kim? kailālapaḥ.
śatasarvakākaśuklavṛddharājapuruṣamāthurakārakebhyaḥ saṃkhyādibhyo na bhavaty anabhidhānāt.
kathaṃ pradīyatāṃ dāśarathāya maithilīti tasyedam ity aṇ.


bāhvādeś ca vidhīyate. Kāt_2,6.6

bāhvāder gaṇād apatye 'bhidheya iṇ bhavati, bāhaviḥ, aupabāhaviḥ, bindaviḥ, aupabindaviḥ.
gotrādibhūtād eveṣyate, bāhur nāma kaś cit tasyāpatyaṃ bāhavaḥ.
bāhvādir ākṛtigaṇo 'yam.


rāgān nakṣatrayogāc ca samūhāt sāsya devatā,
tad vetty adhīte tasyedam evam āder aṇ iṣyate. Kāt_2,6.7

rāgayogād rāgaḥ, kausumbham, hāridram, kusumbhena haridrayā vā raktam ity arthaḥ, kathaṃ kāṣāyau gardabhasya karṇau, hāridrau kukkuṭasya pādāv iti tadguṇādhyāropāt. 
nakṣatrasya yogaḥ, indunaiva, tatsaṃbandhāt kālo 'bhidhīyate, aṇvidhis tu śrutād eva nakṣatraśabdāt, pauṣam ahaḥ, pauṣī rātriḥ, puṣyeṇa candrayuktena yuktā rātrir iti arthaḥ, kṛttikāsu viśākhāsu maghāsu bharaṇīṣu ceti nakṣatraśabdair evābhedopacārāt, yady api kālābhidhānaṃ tathāpy aṇ nāsti vikalpanāt.
dharmiṇo hy abhinnaḥ samūhaḥ, vāyasam, kākam, bhaikṣam, yauvatam.
śivo devatāsyeti śaivaḥ, evam aindraṃ haviḥ, aindro mantraḥ.
chando vetty adhīte vā, chāndasaḥ, evaṃ vaiyākaraṇaḥ.
mṛgasyedam, mārgaṃ māṃsam, evaṃ śaukaram.
evam ādir yasyeti śabdārthayoḥ saṃbandhena gaṇo gṛhyate, cakṣuṣā gṛhyate, cākṣuṣaṃ rūpam, evaṃ śrāvaṇaḥ śabdaḥ.
dṛśadi piṣṭāḥ, dārśadāḥ saktavaḥ.
udūkhale kṣuṇṇāḥ, audūkhalā mudgāḥ.
aśvair uhyate, āśvo rathaḥ.
caturbhir uhyate, cāturaṃ śakaṭam.
caturdaśyāṃ dṛśyate, rakṣaḥ cāturdaśam.
tatrabhavas tatra jātas tato vāgata ity ādivigrahaḥ kāryaḥ, ākṛtigaṇo 'yam.


tena dīvyati saṃsṛṣṭaṃ taratīkaṇ caraty api,
paṇyāc chilpān niyogāc ca krītāder āyudhād api. Kāt_2,6.8

tena dīvyati, tena saṃsṛṣṭam, tena tarati, tena caraty api, abhedopacāravṛtteḥ, paṇyāc chilpān niyogāc ca yathāsaṃbandhaṃ krītāder āyudhād apy abhedopacāravṛtter ikaṇpratyayo bhavati, akṣair dīvyati, ākṣikaḥ.
dadhnā saṃsṛṣṭam, dādhikam, evaṃ mārīcikam.
gopucchena tarati, gaupucchikaḥ, evaṃ kāṇḍaplaviko nadyāḥ, āśvamedhiko brahmahatyāyāḥ.
śakaṭena carati, śākaṭikaḥ, evaṃ ghaṇṭikaḥ, śṛṅgavereṇa carati, śārṅgaverikaḥ.
tāmbūlapaṇyayogāt tāmbūlikaḥ, mṛdaṅgaśilpayogād mārdaṅgikaḥ, evaṃ pāṇavikaḥ.
dvāraniyogād dauvārikaḥ, evaṃ śaulkaśālikaḥ.
dviśūrpeṇa krītaḥ, dviśaurpikaḥ, evaṃ sāhasrikaḥ.
kārṣāpaṇam arhati, kārṣāpaṇikaḥ.
tomarāyudhayogāt taumarikaḥ, evaṃ cākrikaḥ.
krītāder apy abhedam apekṣya pañcamī kriyāvirbhāvaś ca spaṣṭārthaḥ, kuddālena khanati, kauddālikaḥ.
ojaḥsaho'mbhasā vartate, aujasikaḥ śūraḥ, sāhasikaś cauraḥ, āmbhasiko matsya ity ādi.


nāvas tārye viṣād vadhye tulayā saṃmite 'pi ca,
tatra sādhau yaḥ. Kāt_2,6.9

nāvas tṛtīyāntāt tārye 'rthe, viṣāt tṛtīyāntād vadhye 'rthe, tulayeti tṛtīyāntāt saṃmite 'rthe, tatreti saptamyantāt sādhāv arthe yapratyayo bhavati, nāvā tāryaṃ nāvyam, viṣeṇa vadhyo viṣyaḥ, tulayā saṃmitaṃ tulyam, karmaṇi sādhuḥ karmaṇyaḥ.
api ceti vacanād giriṇā tulyo hastī giritulyaḥ. 
tulyaḥ sadṛśa ity anye, kuśalo yogyo hitaś ca sādhur ucyate.


īyas tu hite. Kāt_2,6.10

hite 'rtha īyapratyayo bhavati, vatsebhyo hito vatsīyo godhuk, evam aśvīyaḥ.
yogavibhāgāt svarāṇām ādāv ād vṛddhim ataḥ śeṣe 'rtha īyaḥ syāt, śālāyāṃ bhavo jāto vā śālīyaḥ, aitikāyanasyeme chāttrāḥ, aitikāyanīyāḥ, evam aupagavīyāḥ, evam anye 'pi.


yad ugavāditaḥ. Kāt_2,6.11

uvarṇāntād gavādibhyaś ca hite 'rthe yatpratyayo bhavati, kṛkavākubhyo hitaṃ payaḥ kṛkavākavyam, vadhūbhyo hito deśo vadhavyaḥ, gobhyo hitaṃ vanaṃ gavyam, evaṃ haviṣyās taṇḍulāḥ.
sugavyam, atigavyam iti tadantavidhir iṣṭaḥ.
go, havis, aṣṭakā, barhis, medhā, sruca ity ādayo 'py anusartavyāḥ.
vikṛtivācinaḥ śabdāt prakṛtāv abhidheyāyāṃ yathoktaṃ hite 'rthe pratyayo mantavyaḥ, aṅgārīyāṇi kāṣṭhāni, picavyaḥ kārpāsaḥ.


upamāne vatiḥ. Kāt_2,6.12

upamitir upamānam, upamāne 'rthe vatipratyayo bhavati, rājeva vartate, rājavat.
brāhmaṇasyeva vṛttir asyeti brāhmaṇavat. mathurāyām iva pāṭaliputre prāsādaḥ, mathurāvat.
rājñeva vyavahṛtam anena, rājavat.
devam iva bhavantaṃ paśyāmi, devavat.
parvatād ivāsanād avarohati, parvatavat.
brāhmaṇāyeva devadattāya dhanaṃ dadāti, brāhmaṇavat.
atrāpi tadarham iti parair eṣṭavyam eva.
guṇasāmye 'pi, Devadatta iva sthūlo Devadattavat.
guṇahīnād api, andhavat, jaḍavat.
dravyasāmye 'pi, Devadatta iva gomān, Devadattavat, sadbhāvāt kriyāsāmyam astīti sarvatra bhavitavyam eva.


tatvau bhāve. Kāt_2,6.13

śabdasya pravṛttinimittaṃ bhāvaḥ, bhāve 'bhidheye tatvau bhavataḥ, śuklasya paṭasya bhāvaḥ, śuklatā, śuklatvam iti śuklakuṇasya bhāvaḥ, śuklasya guṇasya bhāvaḥ.
śuklatā, śuklatvam iti śuklaguṇajātiḥ.
gotā, gotvam iti gojātiḥ, evaṃ pācakatvam, daṇḍitvam, viṣāṇitvam, rājapuruṣatvam iti kriyādisaṃbandhitvam.
Devadattatvam, candratvam, sūryatvam ity avasthābhedāt.
ākāśatvam iti pradeśabhedāt, abhāvatvam iti saṃbandhibhedāt, nānety asya bhāvo nānātvam.


yaṇ ca prakīrtitaḥ. Kāt_2,6.14

bhāve 'bhidheye yaṇ ca prakīrtitaḥ, cakārāt tatvau ca, jaḍasya bhāvo jāḍyam, jaḍatā, jaḍatvam.
brāhmaṇasya bhāvo brāhmaṇyam, brāhmaṇatā, brāhmaṇatvam.
evaṃ māṇavyam, vāḍavyam.
prakīrtitagrahaṇaṃ lakṣyānurodhārtham, tena guṇavacanabrāhmaṇādibhyo 'nyebho 'pi kriyāyām api dṛśyate, jaḍasya karma jāḍyam, brāhmaṇasya karma brāhmaṇyam.


tad asyāstīti mantvantvīn. Kāt_2,6.15

tad iti prathamāntāt, asyāstīty asminn arthe mantu, vantu, vin, in, ity ete pratyayā bhavanti, gāvo vidyante 'syeti gomān, evam āyuṣmān, lakṣmīvān, kiṃvān, vidyutvān, payasvān, bhāsvān, karmavān, vṛkṣavān, mālāvān, tejasvī, payasvī, daṇḍī, māyī, māyāvī.
itiśabdo vivakṣārthaḥ.

bhūmanindāpraśaṃsāsu nityayoge 'tiśāyane,
saṃsarge 'stivivakṣāyāṃ mantvādayo bhavanty amī. 1.
tathā mopadhamāntāc ca dhuḍantād aśiḍantataḥ,
avarṇopadhataś cāpi vantur avarṇatas tathā. 2.
māyāśīrṣāt svarūpāc ca vrīher arthāt svarūpataḥ,
yathā vrīhīti śālīti inn anekasvarād ataḥ. 3.
māyāsmedhāsrajo vin syād vādhikārād vibhāsayā,
vihitāḥ sarva evaite śeṣebhyo mantur iṣyate. 4.
dvandvaninditarogebhyaḥ prāṇisthebhya in eva hi,
kaṭakavalayī kuṣṭhī syāt kākatālukī yathā. 5.
syāt svāṅgāt tu yathāprāptaṃ stanakeśavatī yathā, 
kaḥ svārthe nityam evaiṣāṃ vāto 'syāstīti vātakī. 6.
atīsāraky apīdṛk syāt piśācakī tathā smṛtaḥ, 
kaśmalasonmattatve piśācaśabdo 'bhidhīyate. 7.
vayasi gamyamāne ca pūraṇāntād in eva hi, 
pañca dināni māsā vā pañcamī bālako yathā. 8.
sukhādibhya inn eva syād bāhūrubhyāṃ balād api,
sukhī duḥkhī alīkī ca karuṇī kṛpaṇī halī,
tṛprī kṛcchrī pratīpī ca soḍhy āśry asrīty udāhṛtam. 9.
bāhubaly ūrubalī ca sarvāder nityam iṃs tathā, 
vijñeyaṃ sarvabījīti sarvakeśīty udāhṛtam. 10.
syād dharmaśīlavarṇāntād inn eveti vivakṣayā,
brahmadharmī suśīlī ca brahmavarṇīty udāhṛtam. 11.
jātau tu hastadantābhyāṃ karāc caiva in eva hi,
hastī dantī karī jñeyo varṇād in brahmacāriṇi. 12.
syur brahmacaraṇād dhetor varṇino brāhmaṇās trayaḥ,
brahmacaryaṃ vināpi syuḥ saṃbhavād brāhmaṇā iti. 13.
puṣkarotpalapadmebhyo naḍavisatamālataḥ,
kapitthakumudābhyāṃ ca mṛṇālāt kardamāt payaḥ-. 14.
śālūkakarīṣebhyaś ca hiraṇyād rūḍhadeśake,
vivakṣāyām inn eveti yathā puṣkariṇīti ca. 15.
mannantamāntaśabdebhyaḥ saṃjñāyām inn eveṣyate,
aprāptiniyamārthaṃ ca dāminī sominī yathā. 16.
inviṣaya iko vācyaḥ prāguktān niyamārthataḥ,
svārthe kaḥ syān na vācyo 'yaṃ daṇḍy eva daṇḍiko yathā. 17.
saṃjñāmāle'ṣṭakāvīṇāmekhalāvaḍavāśikhā-,
balākābhyaḥ patākāyā in vibhāṣā vidhīyate. 18.
vā karmacarmavarmabhyaś cūlotsāhabaloddāma-,
mūladalakulāyām ārohaprayāma-upayāma-. 19.
vyāyāmāvarohāṇām.
innantānāṃ sadaiteṣāṃ svārthe ko neṣyate budhaiḥ. 20.
evam anye 'pi.


saṃkhyāyāḥ pūraṇe ḍamau. Kāt_2,6.16

saṃkhyāyāḥ pūraṇe 'rthe ḍamau bhavataḥ, vyavasthitavādhikārād vāsaṃkhyāder nāntāyāś ca mo bhavati, śeṣāc ca ḍaḥ, ekādaśānāṃ pūraṇaḥ, ekādaśaḥ, ekādaśī, evaṃ pañcamaḥ, pañcamī.
saṃkhyāyāḥ pūraṇa iti kim? ekādaśānāṃ pañcānāṃ voṣṭrikāṇāṃ pūraṇo ghaṭaḥ.


dves tīyaḥ. Kāt_2,6.17

dveḥ pūraṇe 'rthe tīyo bhavati, dvayoḥ pūraṇaḥ, dvitīyaḥ.


tres tṛ ca. Kāt_2,6.18

treḥ pūraṇe 'rthe tīyo bhavati, trādeśaś ca, trayāṇāṃ pūraṇaḥ, tṛtīyaḥ.


antas tho ḍe rṣoḥ. Kāt_2,6.19

raṣor antas tho bhavati, ḍe pare, caturṇāṃ pūraṇaḥ, caturthaḥ, evaṃ ṣaṣṭhaḥ.
āgamatvād visargo ḍatvaṃ ca na syāt.


katipayāt kateḥ. Kāt_2,6.20

katipayāt kateś ca pūraṇe 'rthe tho bhavati, katipayathaḥ, katithaḥ.


viṃśatyādes tamaṭ. Kāt_2,6.21

viṃśatyādeḥ pūraṇe 'rthe tamaḍ bhavati, viṃśateḥ pūraṇaḥ, viṃśatitamaḥ, viṃśatitamī, triṃśattamaḥ, triṃśattamī.
uttaratra nityagrahaṇād vikalpo labhyate, viṃśaḥ, triṃśaḥ.


nityaṃ śatādeḥ. Kāt_2,6.22

śatādeḥ pūraṇe 'rthe nityaṃ tamaḍ bhavati, ekaśatatamaḥ, ekasahasratamaḥ, ekakoṭitamaḥ.


ṣaṣṭyādyatatparāt. Kāt_2,6.23

tasyāḥ paras tatparaḥ, saṃkhyāyāḥ para ity arthaḥ, ṣaṣṭyāder asaṃkhyāparān nityaṃ tamaḍ bhavati pūraṇe 'rthe, ṣaṣṭitamaḥ, saptatitamaḥ, aśītitamaḥ, navatitamaḥ.
atatparād iti kim? ekaṣaṣṭaḥ, ekasaptataḥ.


vibhaktisaṃjñā vijñeyā vakṣyante 'taḥ paraṃ tu ye,
advyādeḥ sarvanāmnas te bahoś caiva parāḥ smṛtāḥ. Kāt_2,6.24

śrutatvāt sarvanāmakāryaṃ pratyeva vibhaktisaṃjñā, tena yadā, kadeti ghoṣavati na dīrghaḥ.
bahuśabdo 'tra saṃkhyāvacanaḥ sarvanāmasāhacaryāt.


tatredam iḥ. Kāt_2,6.25

teṣu vibhaktisaṃjñakeṣv idam ikāro bhavati, itaḥ, iha, idānīm, adhunā.


rathor etet. Kāt_2,6.26

rathoḥ parata idam, eta, it, ity etau prāpnoti yathāsaṃkhyam, etarhi, ittham.


teṣu tv etad akāratām. Kāt_2,6.27

teṣu takārādiṣv etad akāratāṃ prāpnoti, ataḥ, atra.
takārādiṣv iti kim? etathā.


pañcamyās tas. Kāt_2,6.28

sarvanāmno 'dvyāder bahoś caiva pañcamyantāt taspratyayo bhavati vā, sarvasmāt sarvataḥ, tasmāt tataḥ, bahubhyo bahutaḥ.
advyāder iti kim? dvābhyāṃ bhavataḥ.
ugavāditaḥ prayogataś ceti jñāpakād asarvanāmno 'py avadhimātre tas vaktavyaḥ, grāmāt, grāmataḥ.
hāgruhor avadhau na bhavati, yuṣmad dhīyate, sārthāddhīnaḥ, parvatād avarohati.


tra saptamyāḥ. Kāt_2,6.29

sarvanāmno 'dvyāder bahoś caiva saptamyantāt trapratyayo bhavati vā, sarvasmin sarvatra, bahuṣu bahutra.
advyāder iti kim? dvayoḥ, tvayi, mayi.
ādyādibhyas tas vaktavyaḥ, ādau, āditaḥ, madhye, madhyataḥ, ante, antataḥ, pṛṣṭhe, pṛṣṭhataḥ, mukhe, mukhataḥ, pārśve, pārśvataḥ.
ākṛtigaṇo 'yam.


idamo haḥ. Kāt_2,6.30

idamaḥ saptamyantād ho bhavati vā, asmin, iha.


kimaḥ. Kāt_2,6.31

kimaḥ saptamyantād ho bhavati vā, kasmin, kuha.
chandasy evety anye.


at kva ca. Kāt_2,6.32

kimaḥ saptamyantād ad bhavati, kvādeśaś ca, kasmin, kva.


tahoḥ kuḥ. Kāt_2,6.33

takārahakārayoḥ parayoḥ kiṃ kur bhavati, kutaḥ, kuha.


kāle kiṃsarvayadekānyebhya eva dā. Kāt_2,6.34

ebhyaḥ kāle vartamānebhyaḥ saptamyantebhyo dāpratyayo bhavati, kasmin kāle, kadā, evaṃ sarvadā, yadā, ekadā, anyadā.
kāla iti kim? sarvatra deśe.


idamo rhy adhunā dānīm. Kāt_2,6.35

kāle vartamānād idamaḥ saptamyantād rhi, adhunā, dānīm, ity ete pratyayā bhavanti, asmin kāle, etarhi, adhunā, idānīm.


dādānīmau tadaḥ smṛtau. Kāt_2,6.36

kāle vartamānāt tadaḥ saptamyantād dādānīmau pratyayau smṛtau, tasmin kāle, tadā, tadānīm.


sadya-ādyā nipātyante. Kāt_2,6.37

samāne 'hani, sadyaḥ, samānasya sabhāvo dyaś ca paravidhiḥ.
parasminn ahani paredyavi, parāder edyavi.
asminn ahani, adya, idamo 'dbhāvo dya ca paravidhiḥ.
parut, parāri, pūrvapūrvatarayoḥ para udārī ca.
asmin saṃvatsare, aiṣamaḥ, idamaḥ sama siṇ.
pūrvasminn ahani, pūrvedyuḥ, pūrvāder edyus, evam aparedyuḥ, 
adharedyuḥ, uttaredyuḥ, anyedyuḥ, anyataredyuḥ, itaredyuḥ, ubhayedyuḥ, ubhayād dyuś ca.
kimanyayattadbhyo 'nadyatanavṛttibhyo rhir vā, kasmin kāle, karhi, kadā, anyarhi, anyadā, yarhi, yadā, tarhi, tadā, adyatane 'pi.
evaṃ purastādādayo 'py anusartavyāḥ.


prakāravacane tu thā. Kāt_2,6.38

sarvanāmno 'dvyādeḥ prakāravacane tu thāpratyayo bhavati, sāmānyasya bhedakaḥ prakāraḥ, sarveṇa prakāreṇa, sarvathā, evaṃ yathā, tathā.
vākyārthavaśena sarvavibhaktibhyo jñeyaḥ.
thā iti bahuvacanaṃ vā, tena saṃkhyāyāḥ prakāre dhā, ekadhā, dvidhā, tridhā, caturdhā, pañcadhā, saptadhā.
dvitribhyāṃ dhamuṇ edhā ca, dvaidham, dvedhā, traidham, tredhā.
ekād dhyamuṇ vā, aikadhyam, ekadhā.


idamkimbhyāṃ thamuḥ kāryaḥ. Kāt_2,6.39

idamkimbhyāṃ prakāravacane thamuḥ kāryaḥ, anena prakāreṇa, ittham. kena prakāreṇa, katham.


ākhyātāc ca tamādayaḥ. Kāt_2,6.40  

nāmna ākhyātāc ca tamādayaḥ pratyayā nipātyante, ākhyātaṃ kriyāpradhānam, āḍhyataraḥ, āḍhyatamaḥ, prakṛṣṭa āḍhya ucyate nipātanasyeṣṭaviṣayatvāt, tathā pacatitarām, pacatitamām, kintarām, kintamām, pūrvāhṇetarām, pūrvāhṇetamām, uccaistarām, uccaistamām.
ākhyātakimekārāntāvyayebhyaḥ kriyāguṇaprakarṣavṛttibhya eva tarām tamām.

tathā guṇād iṣṭheyansau vā.
paṭiṣṭhaḥ, paṭīyān, paṭutaraḥ, paṭutamaḥ.

prakarṣe rūpaḥ.
prakṛṣṭaṃ pacati, pacatirūpam, prakṛṣṭo vaiyākaraṇaḥ vaiyākaraṇarūpaḥ.

īṣadasamāptau kalpadeśyadeśīyāḥ.
paṭukalpaḥ, paṭudeśyaḥ, paṭudeśīyaḥ, pacatikalpam, pacatideśyam, pacatideśīyam.

kutsitavṛtter nāmna eva pāśaḥ.
kutsito vaiyākaraṇaḥ, vaiyākaraṇapāśaḥ.

bhūtapūrvavṛtteś cataṭ.
bhūtapūrva āḍhyaḥ, āḍhyacaraḥ, āḍhyacarī.
ṣaṣṭhyantād bhūtapūrve 'bhidheye rūpyaś ca.
Devadattasya bhūtapūrvo gauḥ, Devadattarūpyaḥ, Devadattacaraḥ.

bahvalpārthāt kārakāc chas vā maṅgale gamyamāne.
bahu dehi, bahuśo dehi, evaṃ prabhūtaṃ dehi, prabhūtaśo dehi, alpaśo dehi, stokaśo dehi.

saṃkhyaikārthābhyāṃ vīpsāyām.
dvau dvau dehi, dviśo dehi, evaṃ kārṣāpaṇaśo dehi, kuḍavaśaḥ, pādaśaḥ.

katigaṇavantūnāṃ saṃkhyāvat.
katiśaḥ, gaṇaśaḥ, tāvacchaḥ.

vārasya saṃkhyāyāḥ kṛtvas.
pañca vārān bhuṅkte, pañcakṛtvaḥ, katikṛtvaḥ, gaṇakṛtvaḥ, tāvatkṛtvaḥ, śataṃ vārān bhuṅkte, śataṃ vārāṇāṃ vā bhuṅkte, śatakṛtvaḥ.

bahor aviprakarṣe dhā ca.
bahūn vārān bhuṅkte, bahudhā divasasya, bahukṛtvaḥ.

dvitricaturbhyaḥ suc.
dvau vārau bhuṅkte, dvir bhuṅkte, trir bhuṅkte, catur bhuṅkte.
prastutavṛtter mayaṭ.
annaṃ prastutam, annamayam, evaṃ yavāgūmayī.
prakṛter vikāre 'vayave vābhakṣācchādanayoḥ. aśmamayam, bhasmamayam, suvarṇamayam.
bhakṣācchādanayos tu, maudgaḥ sūpaḥ, kārpāsam ācchādanam, mayaṭā 'ṇ na bādhyate.

ekasvarān nityam.
vāṅmayam, tvaṅmayam, mṛnmayam.
abhūtatadbhāve kṛbhvastiṣu vikārāc cviḥ.
aśuklaṃ śuklaṃ karoti, śuklīkaroti.
aśuklaḥ śuklo bhavati, śuklībhavati, śuklīsyāt.
arurmanaścakṣuścetorahorajobhyaḥ.
kṛtasalopebhya evāyaṃ vidhiḥ, nipātanasyeṣṭaviṣayatvāt, anarur aruḥ karoti, arūkarotīty ādi.
abhivyāptau saṃpadyatau ca sātir vā.
varṣāsu lavaṇam udakaṃ saṃpadyate, udakasātsaṃpadyate, udakasātkaroti, udakasādbhavati, udakasātsyāt.

svāmyarthād āyatte.
rājāyattaṃ karoti, rājasātkaroti, rājasādbhavati, rājasātsyāt, rājasātsaṃpadyate.

deye trā ca. 
devāya deyaṃ karoti, devatrā karoti, devatrā bhavati, devatrā syāt, devatrā saṃpadyate, evam anye 'pi.

avyaktānukaraṇād anekasvarād anitau ḍāc.
paṭat paṭat karoti, paṭapaṭākaroti, paṭapaṭābhavati, paṭapaṭāsaṃpadyate, paṭapaṭāsyāt.
dvitīyatṛtīyaśambabījebhyaḥ kṛṣiviṣaye karotau.
dvitīyākaroti, tṛtīyākaroti, śambākaroti, bījākaroti.
saṃkhyāder guṇāt.
dviguṇākaroti, triguṇākaroti kṣetram.
samayād yāpanāyām.
samayākaroti.

sapatraniṣpatrābhyām ativyathane.
sapatrākaroti, niṣpatrākaroti mṛgam.

niṣkulān niṣkoṣaṇe.
niṣkulākaroti dāḍimam.

priyasukhābhyām ānukūlye.
priyākaroti, sukhākaroti.

duḥkhāt prātikūlye.
duḥkhākaroti.

śūlāt pāke.
śūle pacati māṃsam, śūlākaroti.

satyād aśapathe.
satyākaroti vaṇigbhāṇḍam.

madrabhadrābhyāṃ vapane.
madrākaroti, bhadrākaroti.


samāsāntagatānāṃ vā rājādīnām adantatā. Kāt_2,6.41

samāsāntagatānāṃ vā rājādīnām adantatā nipātyate, atpratyayo vā 'danto vā yeṣām iti vigrahaḥ, avayavāvayavo 'pi samāsasyāvayavaḥ, tenoparājam, adhyātmam, avyayībhāvād vibhaktīnām am.
dvipurī, tripurī, dvigor nadāditvād ī.
sraktvacinī, dvandvaninditarogebhya itīn, evam anye 'pi.

praṇamya rudrasya harer bhavānyā
vāṇyā gaṇeśasya ca pādapadmam,
tanoti ratneśvaracakravartī
rājādivṛttiṃ paṭhatāṃ hitāya.

rājann ahan sakhi. 1. 
prāgukto vidhis tatpuruṣa eva vakṣyati, ete tatpuruṣe rājādayo bhavanti, rājāditvād adantatā syād ity arthaḥ, mahārājaḥ, paramāhaḥ, dvyahaḥ, vibudhasakhaḥ.
tatpuruṣa iti kim? śobhanarājā magadhaḥ, dīrghāho nidāghaḥ, vāyusakhā rājā.

gaur ataddhitābhidheye. 2. 
taddhitābhidheyaṃ varjayitvā tatpuruṣe gau rājādir bhavati, rājagavaḥ, paramagavaḥ.
ataddhitābhidheya iti kim? pañcaguḥ, anyatra citraguḥ.

uraḥ pradhānārtham. 3.
pradhānārtha uraḥśabdo rājādir bhavati, aśvorasam, hastyurasam, aśvānāṃ hastināṃ ca pradhānam iti arthaḥ.
pradhānārtham iti kim? aśvoraḥ, aśvānāṃ vakṣa iti arthaḥ.

anas aśmann ayas saras jātisaṃjñayoḥ. 4.
jātau saṃjñāyāṃ ca ete catvāro rājādayo bhavanti, upagatam anaḥ, upānasam, jātiḥ.
mahānasam, saṃjñā.
amṛtāśmaḥ, jātiḥ.
kṛśāśmaḥ, saṃjñā.
piṇḍāyasam, jātiḥ.
lohitāyasam, saṃjñā.
maṇḍūkasarasam, jātiḥ.
jalasarasam, saṃjñā.
anayor iti kim, bṛhadana ity ādi.

grāmakauṭābhyāṃ takṣan. 5.
ābhyāṃ takṣā rājādir bhavati, grāmatakṣaḥ, kauṭatakṣaḥ.
ābhyām iti kim? rājatakṣā.

ateḥ śvan. 6. 
atipūrvaḥ śvā rājādir bhavati, atiśvo varāhaḥ, vegavān ity arthaḥ.
atiśvaḥ sevakaḥ, susvāmibhakta ity arthaḥ.
atiśvī sevā, nikṛṣṭety arthaḥ.

upamānād aprāṇini. 7.
aprāṇiviṣaya upamānaṃ yaḥ, sa rājādir bhavati, ākarṣaḥ śveva, ākarṣaśvaḥ.
phalakaḥ śveva, phalakaśvaḥ.
aprāṇinīti kim? vyāghraḥ śveva, vyāghraśvaḥ.

mṛgapūrvottarebhyaś ca sakthi. 8.
ebhya upamānāc ca sakthi rājādi bhavati, mṛgasaktham, pūrvasaktham, uttarasaktham, phalakasaktham.

ataddhitārthe dvigor nauḥ. 9. 
taddhitārthaṃ varjayitvottarapade samāhāre ca dvigoḥ saṃbandhinī nau rājādir bhavati, dvināvaṃ dhanam, pañcanāvaṃ dhanam.
ataddhitārtha iti kim? pañcanauḥ.
dvigor iti kim? paramanauḥ.

ardhāc ca. 10.
ardhaśabdāc ca parān nau rājādir bhavati, ardhanāvam.
liṅgasya lokāśrayatvān napuṃsakatvam eva.

vā khārī. 11.
ardhāt parā, ataddhitārthe dvigoḥ khārī rājādir bhavati vā, ardhakhāram, ardhakhārī, advidhānabalān na strītvam.
dvikhāradhanam, dvikhārī, ataddhitārthe dvigoḥ strīpratyayasya nivṛtter nāsti vyāvṛttiḥ, pañcabhiḥ khārībhiḥ krītaḥ, pañcakhāraḥ.

dvitribhyām añjaliḥ. 12.
ābhyāṃ paro 'ñjaliśabdo rājādir bhavati vā, dvyañjalam, dvyañjali, tryañjalam, tryañjali, dvyañjalapriyaḥ, dvyañjalipriyaḥ, tryañjalapriyaḥ, tryañjalipriyaḥ.
uttarapade 'taddhitārthe necchanty anye.
ataddhitārthe dvigor iti kim? dvyañjaliḥ, tryañjaliḥ.

janapadād brahman. 13.
janapadavācakāc chabdāt paro brahman rājādir bhavati, avantiṣu brahmā, avantibrahmaḥ.
vā na vartate paratra vāgrahaṇāt.

kumahadbhyāṃ vā. 14.
ābhyāṃ brahman rājādir bhavati vā, kutsito brahmā, kubrahmaḥ, kubrahmā, mahābrahmaḥ, mahābrahmā.
ābhyām iti kim? paramabrahmā.

ukteṣu strītvasaṃbhave nadādau draṣṭavyāḥ. 15.
ete 'tpratyayāntāḥ striyāṃ vartante cet tadā nadādau draṣṭavyāḥ, īpratyayāntā bhavantīty arthaḥ, yathā rājānam atikrāntā, atirājī, ity ādi.
saṃbhava iti kim? ardhanāvam, ardhakhāram.

saṃkhyāvyayādyaṅguliḥ. 16.
saṃkhyāvyayāv ādī yasyeti vigrahaḥ, saṃkhyāvyayādyaṅguliśabdo rājādir bhavati, dvayor aṅgulyoḥ samāhāraḥ, dvyaṅgulam.
dve aṅgulī pramāṇam asya, dvyaṅgulaṃ dāru.
taddhitābhidheye dvigurayam, tena tamādivihitāḥ pramāne dvayasaṭdaghnaṭmātraṭpratyayā na bhavanty uktārthatvāt, yathā aṅguliḥ pramāṇam asya, aṅgulidvayasam, aṅgulidaghnam, aṅgulimātram.
avyayāti, niraṅgulam.

ahaḥsarvaikadeśasaṃkhyātapuṇyavarṣādīrghādiś ca rātriḥ. 17.
etebhyaḥ saṃkhyāvyayādibhyaś ca rātriśabdo rājādir bhavati, ahorātraḥ, sarvarātraḥ.
pūrvarātraḥ, apararātraḥ, ekadeśe vartamānasya pūrvādiśabdasyaikadeśatvāt karmadhārayaḥ, anyatra pūrvarātriḥ, atikrāntā rātrir ity arthaḥ.
saṃkhyātarātraḥ, puṇyarātraḥ, varṣārātraḥ, dīrgharātraḥ.
saṃkhyāvyayādiś ca, dvirātram, trirātram.
ebhyo 'hno 'ti nalopo na dṛśyate, pūrvāhṇa ity ādi.
saṃkhyātād vā, saṃkhyātāhnaḥ, saṃkhyātāhaḥ.
samāhāradvigau nalopaḥ, dvyahaḥ, tryahaḥ.

prāgukto vidhis tatpuruṣa eva. 18. 
rājann ahan sakhīty ādir yo vidhiḥ sa tatpuruṣa eva rājādir bhavatīti veditavyaḥ, tena bahuvrīhyādau na bhavatīty arthaḥ, indraḥ sakhā yasya, indrasakhā.
upasakhi, rājāhasakhāyaḥ, ity ādi.

panthyappuraḥ. 19.
ete samāsamātre rājādayo bhavanti, sthūlaś cāsau panthāś ceti sthūlapathaḥ.
vimalā āpo yatra, vimalāpaṃ saraḥ, lalāṭaṃ pūr iva, lalāṭapūram.

dhur anakṣasya. 20.
akṣasaṃbandhinīṃ dhuraṃ varjayitvā dhurśabdo rājādir bhavati, rājadhurā, mahādhurā.
anakṣasyeti kim? akṣadhūḥ, dṛḍhadhūr akṣaḥ.

ṛc. 21.
samāsamātra ṛkśabdo rājādir bhavati, ardharcaḥ, saptarcaḥ.

nañbahvādiś ca māṇavakacaraṇayoḥ. 22.
cakāraḥ samuccayamātre, nañbahvādiś ca ṛkśabdo rājādir bhavati, māṇavakacaraṇayoḥ, anṛco māṇavakaḥ, bahvṛcaś caraṇaḥ.
anayor iti kim? anṛkkaṃ sāma, bahvṛkkaṃ sūktam, śeṣād veti kapratyayaḥ.

pratyanvavebhyaḥ sāmalomanī. 23.
prati, anu, ava, ebhyaḥ sāmalomanī rājādī bhavataḥ, pratisāmam, pratilomam.
anusāmam, anulomam.
avasāmam, avalomam.
pratigataṃ sāma ity ādivākyam.

acakṣur akṣi. 24.
acakṣurviṣaye vartamānam akṣi rājādi bhavati, lavaṇam akṣīva, lavaṇākṣaḥ, gavākṣaḥ.
acakṣur iti kim? brāhmaṇākṣi.

brahmahastirājapalyebhyo varcas. 25.
ebhyo varco rājādi bhavati, varco dīptiḥ. brahmaṇo varcaḥ brahmavarcasam hastivarcasam, rājavarcasam, palyavarcasam.
ebhya iti kim? devavarcaḥ.

andhasamavebhyas tamas. 26.
ebhyas tamo rājādi bhavati, andhaṃ karotīti, andham.
andhaṃ ca tamaś ceti, andhatamasam.
santataṃ tamaḥ, santamasam.
avakṣīṇaṃ tamaḥ, avatamasam.
ebhya iti kim, mahātamaḥ.
翻译至此pdf143以下已校对
śvaso 'vasīyas. 27. 
śvasa ity asmāt param avasīyo rājādi bhavati, śobhanam avasīyaḥ, śvo 'vasīyasaṃ kalyānam iti.

nisaś ca śreyas. 28.
cakāraḥ śvaso 'nukarṣaṇārthaḥ, nisaḥ śvasaś ca paraṃ śreyo rājādi bhavati, niḥśreyasam, śvaḥśreyasam, kalyāṇam ity arthaḥ.

anvavataptebhyo rahas. 29.
ebhyo raho rājādi bhavati, anurahasam, avarahasam, taptarahasam.

prater uras ādhāraś cet. 30.
yady ādhāraḥ syāt tadā prateḥ para urasśabdo rājādir bhavati, urasi vartate, pratyurasam, urasīty arthaḥ.
ādhāra iti kim? pratyuraḥ.

anugavam āyāmavati. 31.
āyāmo dairghyam.
anugavam atpratyayāntaṃ nipātyate dairghyaṃ cet, gavām anuyātaṃ śakaṭam, anugavam.
āyāmavatīti kim? gavāṃ paścāt, anugu, paścādarthe 'vyayībhāvaḥ.

upasargād adhvan. 32.
prādeḥ paro 'dhvanśabdo rājādir bhavati, pragato 'dhvānam, prādhvo rathaḥ, atyadhvaṃ śakaṭam.
upasargagrahaṇaṃ sukhārthaṃ prader iti siddhatvāt.

udakapāṇḍukṛṣṇebhyo bhūmiḥ. 33.
ebhyo bhūmī rājādir bhavati, udīcī bhūmir yatra, udagbhūmaḥ, evaṃ pāṇḍubhūmaḥ, kṛṣṭabhūmo deśaḥ.

saṃkhyāyā nadīgodāvaryau ca. 34.
ekādayaḥ saṃkhyā, asyāḥ parā nadī godāvarī bhūmiś ca rājādayo bhavanti, pañcanadam, pañcagodāvaram, nadīvācakānāṃ samāhāra avyayībhāvo dṛśyate, dve bhūmī yasya, dvibhūmaḥ prāsādaḥ.

ukteṣu strītvasaṃbhave striyām ād ā. 35.
ukteṣu panthyappura ity ādiṣv atpratyayānte strītvasaṃbhave sati striyām ād ā bhavatīty arthaḥ, sthūlaḥ panthā yasyāḥ sā sthūlapathā nagarī.
strītvasaṃbhava iti kim? lalāṭe puram.

samāhāradvandvaś cavargadaṣahāntaḥ. 36.
samāhāradvandvasamāsasthāś cavargāntadāntaṣāntahāntā rājādayo bhavanti, vāktvacam, śrīsrajam.
dakārānta, samiddṛśadam. 
ṣānta, vāgdviṣam.
hānta, pīṭhacchāttropānaham.
samāhāradvandvasthād iti kim? raktatvacau.

ito 'vyayībhāvaḥ. 37.
itaḥ paro bahuvrīheḥ prāgyo vidhiḥ sa rājādayo vakṣyante, te 'vyayībhāvasamāse bhavantīty adhikriyate.

śaradvipāś-ayascetasmanas-upānahvidaḥ saṃjñāyām. 38.
ete 'vyayībhāvasamāsāntāḥ saṃjñāyāṃ rājādayo bhavanti, śaradaḥ samīpam upaśaradam, upavipāśam, upāyasam, upacetasam, upamanasam, upopānaham, upavidam.

himavant dvidhā. 39.
etau rājādī bhavataḥ, upahimavatam, upadvidham.

anaḍvāh viś catvār yad tad. 40.
avyayībhāvasamāsa ete rājādayo bhavanti, upānaḍuham, upaviśam, upacaturam, upayadam, upatadam.

jarā jaraś ca. 41.
jarāśabdo rājādir bhavati nirdiṣṭasya jarāśabdasya jarasādeśaś ca, upajarasam.

pratisamanubhyo 'kṣi. 42.
ebhyo 'kṣiśabdo rājādir bhavati, pratyakṣam, samakṣam, anvakṣam.

upaśvan. 43.
upād eva śvanśabdo rājādir bhavati, nānyasmād iti, upaśunam.
niyamaḥ kim? adhiśva.

saharajas. 44.
sahāt paro rajasśabdo rājādir bhavati, sarajasam abhyavaharati, sākalye 'vyayībhāvaḥ.

annantaḥ. 45.
annantaśabdo rājādir bhavati, adhyātmam, uparājam.

napuṃsakaṃ vā. 46.
napuṃsakaliṅgam anantaṃ rājādi bhavati vā, upacarmam, upacarma.

dhuḍantaḥ. 47.
napuṃsakam iti na vartate, adhikārasyeṣṭaviṣayatvāt, dhuḍantaśabdo rājādir bhavati vā, upasamidham, upasamit, upadṛśadam, upadṛśat.

giri nadī paurṇamāsī āgrahāyaṇī. 48.
ete catvāro rājādayo bhavanti vā, upagiram, upagiri, upanadam, upanadi, upapaurṇamāsam, upapaurṇamāsi, upāgrahāyaṇam, upāgrahāyaṇi.

ito bahuvrīhiḥ. 49. 
itaḥ paraṃ ya adantā vakṣyante te bahuvrīhau samāse bhavantīty arthaḥ.

sakthyakṣiṇī svāṅge. 50. 
etau svāṅge vartamānau rājādī bhavataḥ, dīrghaṃ sakthy asya, dīrghasakthaḥ, evaṃ viśālākṣaḥ.
svāṅga iti kim? dīrghasakthiḥ, sthūlākṣirikṣuḥ, aprāṇisthatvād asvāṅgatā.

dāruṇy aṅguliḥ. 51.
dāruṇi vartamāno 'ṅgulyanto bahuvrīhau rājādir bhavati, dve aṅgulī yasya, dvyaṅgulaṃ dāru.

dvitribhyāṃ mūrdhan. 52.
ābhyāṃ mūrdhanśabdo bahuvrīhau rājādir bhavati, dvau mūrdhānau yasya sa dvimūrdhaḥ, evaṃ trimūrdhaḥ.

ukteṣu strītvasaṃbhave nadāditvād ī. 53.
ukteṣu sakthyakṣiṇī svāṅga ity ādiṣu ya adantās tebhyo nadāditvād īpratyayo bhavatīty arthaḥ, dīrghasakthī, viśālākṣīty ādi.

pūraṇīpramāṇyau. 54.
pūraṇapratyayāntā strī pūraṇī, pūraṇīpramāṇīśabdau rājādī bhavataḥ, sā ced bahuvrīhis tasyām eva pūraṇyām anyapadārthatve na vartate.
tad etan mukhyapūraṇīgrahaṇāt, kalyāṇīpañcamā rātrayaḥ.
mukhyapūraṇīti kim? kalyāṇapañcamīkaḥ pakṣaḥ, strīpramāṇāḥ kuṭumbinaḥ, pramāṇaśabdenaiva siddhe kapratyayabādhanārtho 'yam, yathā kalyāṇapañcamīkaḥ pakṣaḥ.

antarbahirbhyāṃ loman. 55.
ābhyāṃ lomanśabdo rājādir bhavati, antarlomaḥ, bahirlomaḥ.

nakṣatrān netṛ. 56.
nakṣatram aśvinyādi, nakṣatravācakāc chabdāt paro netṛśabdo rājādir bhavati, mṛganetrā rātriḥ, puṣyanetrā.
nakṣatrād iti kim? Devadattanetrakaḥ.

nañsuvyupatribhyaś catvāraḥ. 57.
ebhyaś catvārśabdo rājādir bhavati, acaturaḥ, sucaturaḥ, vicaturaḥ, upacaturaḥ, tricaturaḥ.
ebhya iti kim? pañcacatvāraḥ.

saṃjñāyāṃ nābhiḥ. 58.
bahuvrīhau nābhī rājādir bhavati, saṃjñāyāṃ gamyamānāyām, padmanābhaḥ, vajranābhaḥ.
saṃjñājām iti kim? padmanābhiḥ.

nañsudurbhyaḥ sakthi vā. 59.
ebhyaḥ sakthi rājādi bhavati vā.
asakthaḥ, asakthiḥ, susakthaḥ, susakthiḥ, duḥsakthaḥ, duḥsakthiḥ.

iti ratneśvaracakravartiviracitarājādivṛttiḥ samāptā.
rājādir ākṛtigaṇo 'yam.
以下已翻译

ḍānubandhe 'ntyasvarāder lopaḥ. Kāt_2,6.42. 

ḍānubandhe pratyaye pare 'ntyasvarāder avayavasya lopo bhavati, catvāriṃśataḥ pūraṇaḥ, catvāriṃśaḥ, evaṃ pañcāśaḥ, sarasijam, jalajam, saptamīpañcamyante janer ḍaḥ.


ter viṃśater api. Kāt_2,6.43

ḍānubandhe pratyaye pare viṃśater api ter lopo bhavati, viṃśateḥ pūraṇaḥ, viṃśaḥ.


ivarṇāvarṇayor lopaḥ svare pratyaye ye ca. Kāt_2,6.44

ivarṇāvarṇayor lopo bhavati, taddhite svare ye ca pratyaye parataḥ, ātreyaḥ, drauṇeyaḥ, dākṣiḥ, plākṣiḥ, gāṅgeyaḥ, gārgyaḥ, tulyaḥ.
punar lopagrahaṇād avyayānām antyasvarāder lopo lakṣyataḥ, sāyaṃprātarbhavaḥ, sāyaṃprātikaḥ, paunaḥpunikaḥ, bāhyam ity ādayaḥ.


nas tu kva cit. Kāt_2,6.45

nakārasya lopo bhavati kva cil lakṣyānurodhāt, taddhite svare pare, auḍulomiḥ, āgniśarmiḥ, dve ahanī samāhūte, dvyahaḥ, tryahaḥ.


uvarṇas tv otvam āpādyaḥ. Kāt_2,6.46

uvarṇas tv otvam āpādanīyaḥ, taddhite svare ye ca pratyaye parataḥ.
aupagavaḥ, bābhravyaḥ.


eye 'kadrvās tu lupyate. Kāt_2,6.47

uvarṇas tu lupyate, eye pratyaye pare, na tu kadrūśabdasya, kāmaṇḍaleyaḥ, mādrabāheyaḥ.
akadrvā iti kim? kādraveyā nāgāḥ.


kāryāv avāvāv ādeśāv aukāraukārayor api. Kāt_2,6.48

okāraukārayoḥ sthāne 'vāvāvādeśau kāryau, taddhite svare ye ca pratyaye pare, aupagavaḥ, gavyam, nāvyam.


vṛddhir ādau saṇe. Kāt_2,6.49

svarāṇāṃ madhya ādau svarasya vṛddhir bhavati, saṇakārānubandhe taddhite pratyaye pare, śaivaḥ, aupagavaḥ, kārpaṇyam.
kathaṃ vāsiṣṭhaḥ, ādāv ity ākārapraśleṣāt.
kva cid adhikārād uttarapadasyāpi lakṣyataḥ, avayavād ṛtūnām, pūrvavārṣikam, aparahaimantam, varṣaikadeśe hemantaikadeśe varṣāhemantau.
susarvārdhebhyo janapadasya ca, supāñcālikaḥ, sarvapāñcālikaḥ, ardhapāñcālikaḥ.
kva cid ubhayapadasyāpi, saubhāgyam, sauhārdam, saktupradhānāḥ sindhavaḥ, tatrabhavaḥ sāktusaindhavaḥ, evam anye 'py anusartavyāḥ.


na yvoḥ padādyor vṛddhir āgamaḥ. Kāt_2,6.50

iha pratiṣedho vidhiś ca gamyate, ādiśabdaḥ samīpavacanaḥ, padasyādyor yakāravakārayoḥ samīpe vṛddhir na bhavati, tayoś cādau vṛddhir āgamo bhavati, saṇakārānubandhe taddhite, sthāne 'ntaratama iti nyāyād yakārasyaikāro vakārasyaukāraḥ.
vyasane bhavaḥ, vaiyasanaḥ, vyudayasyāpatyam, vaiyudayaḥ, svaśvasyāpatyam, sauvaśviḥ, vyākaraṇaṃ vettyadhīte vā vaiyākaraṇaḥ.
yvoḥ samīpa iti kim? dādhyaśviḥ, mādhvaśviḥ, tannimitto vṛddhir āgamo na syāt.
punar vṛddhigrahaṇaṃ vardhanād vṛddhir iti jñāpanārtham.
kva cid adhikārād dvārādīnāṃ cāpadādyor api vṛddhipratiṣedho vṛddhir āgamaś ca, dvāre niyukto dauvārikaḥ.
dvāra, dvārapāla, svara, vyalkasa, svasti, svar, svargamana, sphyakṛta, svādumṛdu, śvan, sva, evam anye 'py anusartavyāḥ.

iti daurgasiṃhyāṃ vṛttau nāmni catuṣṭaye taddhitapādaḥ samāptaḥ.



athākhyātam.

atha parasmaipadāni. Kāt_3,1.1

athānantarāṇi tyādīni syāmahiparyantāni parasmaipadasaṃjñakāni bhavanti, nava parāṇy ātmana ity uktibādhayā pūrvāṇi navaiva vacanāni sarvāsāṃ vibhaktīnām iti.
arthasya vibhañjanād vibhaktaya iti, ti tas anti, si thas tha, mi vas mas, evaṃ sarvatra, parasmaipadapradeśāḥ, śeṣāt kartari parasmaipadam [Kāt_3,2.47] ity evam ādayaḥ.


nava parāṇy ātmane. Kāt_3,1.2

atha parāṇi nava nava vacanāny ātmanepadasaṃjñakāni bhavanti, padānīti gamyate.
te āte ante, se āthe dhve, e vahe mahe, evaṃ sarvatra.
ātmanepadapradeśāḥ, ātmanepadāni bhāvakarmaṇoḥ [Kāt_3,2.40] ity evam ādayaḥ.


trīṇi trīṇi prathamamadhyamottamāḥ. Kāt_3,1.3

parasmaipadānām ātmanepadānāṃ ca trīṇi trīṇi vacanāni prathamamadhyamottamasaṃjñakāni bhavanti yathāsaṃkhyam, ti, tas, anti, iti prathamaḥ.
si, thas, tha, iti madhyamaḥ.
mi, vas, mas, ity uttamaḥ.
te, āte, ante, iti prathamaḥ.
se, āthe, dhve, iti madhyamaḥ.
e, vahe, mahe, ity uttamaḥ, evaṃ sarvatra.
saṃjñāpradeśāḥ, nāmni prayujyamāne 'pi prathamaḥ, yuṣmadi madhyamaḥ, asmady uttamaḥ [Kāt_3,1.5-7] ity evam ādayaḥ.


yugapadvacane paraḥ puruṣāṇām. Kāt_3,1.4

yugapad ekakālārthaḥ, yugapadvacana ekakriyākālābhidhāne puruṣāṇāṃ madhye yaḥ paraḥ sa bhavati, sa ca tvaṃ cāhaṃ ca pacāmaḥ, sa ca tvaṃ cāhaṃ cāpākṣma, sa ca tvaṃ cāhaṃ ca pakṣyāmaḥ.
vacanam atantram, sa ca tvaṃ ca pacathaḥ, tvaṃ cāhaṃ ca pacāvaḥ.
yugapadvacana iti kim? sa pacati, tvaṃ pakṣyasi, aham apākṣam iti bhinnakāloktau vayam apākṣmeti mā bhūt.
vacanagrahaṇaṃ yugapadviṣaye mā bhūt, sa pacati, tvaṃ pacasi, ahaṃ pacāmīty evaṃ prāpnoti.
apravṛttau paryāye vā prāpte paribhāṣeyam.


nāmni prayujyamāne 'pi prathamaḥ. Kāt_3,1.5

nāmni prayujyamāne 'prayujyamāne 'pi prathamaḥ puruṣo bhavati, sa pacati, tau pacataḥ, te pacanti, sa pacate, tau pacete, te pacante, evaṃ pacyate ghaṭaḥ, pacyete ghaṭau, pacyante ghaṭāḥ.
aprayujyamāne 'pi, pacati, pacataḥ, pacanti, evaṃ sarvatra.
prayujyamānagrahaṇaṃ kim? dhātunā yukte yathā syāt, tena devadattena hanyase tvam, madhyama eva yuṣmadyogāt.


yuṣmadi madhyamaḥ. Kāt_3,1.6

yuṣmadi prayujyamāne 'prayujyamāne 'pi madhyamaḥ puruṣo bhavati, tvaṃ pacasi, yuvāṃ pacathaḥ, yūyaṃ pacatha.
aprayujyamāne 'pi, pacasi, pacathaḥ, pacatha, evaṃ sarvatra.
prayujyamānagrahaṇaṃ kim? tvayā pacyata odanaḥ.


asmady uttamaḥ. Kāt_3,1.7

asmadi prayujyamāne 'prayujyamāne 'py uttamaḥ puruṣo bhavati, ahaṃ pacāmi, āvāṃ pacāvaḥ, vayaṃ pacāmaḥ.
aprayujyamāne 'pi, pacāmi, pacāvaḥ, pacāmaḥ, evaṃ sarvatra.

atvaṃ tvaṃ saṃpadyate, anaham ahaṃ saṃpadyate, tvadbhavati, madbhavatīti bhavitavyam eva, yuṣmadasmador gauṇatvāt, tvanmadī tu śabdamātrāśrayatvāt.
ehi manye rathena yāsyasi.
yātas te piteti, svaviṣaya eva madhyamottamau.


adāb dādhau dā. Kāt_3,1.8

dāpdaipau varjayitvā dādhāv ity etau dāsaṃjñakau bhavataḥ, dīyate, dhīyate.
adāb iti kim? dāyante vrīhayaḥ, nidāyante bhājanāni, pakāro 'yaṃ gaṇe pratiṣedhārtha eva nirdiśyate.


kriyābhāvo dhātuḥ. Kāt_3,1.9

yaḥ śabdaḥ kriyāṃ bhāvayati pratipādayati sa dhātusaṃjño bhavati, bhavati, atti, juhoti, dīvyati, sunoti, tudati, ruṇaddhi, tanoti, krīṇāti, corayati.
kriyata iti kriyā sādhyam ucyate, sā ca pūrvāparībhūtāvayavaiva.
kathaṃ tarhi? asti, naśyati, śvetate prāsādaḥ, saṃyujyate, samavaiti, sattā nityatā, abhāvo nāśaḥ, śvetasaṃyogāv api guṇau, samavāyo 'py arthāntaram, satyam iha hi sādhanāyattodayaṃ sarvam atas tad adhīnatayā siddham api kriyātvenāvabhāsate, kriyākārakavyavahṛter buddhyavasthānibandhanāt, tathā gati vadanaikadeśe vidhy avayave 'pi, aṅkuro jāyata iti janma cābhūt, prādurbhāva eveti, athavā jāyate viśeṣeṇopalabhyate, ato 'ṅkurasya kartṛtvam, tathā coktam.

yāvat siddham asiddhaṃ vā sādhyatvena pratīyate,
āśritakramarūpatvāt sā kriyety abhidhīyate.

dhātupradeśāḥ, dhātoś ca hetau [Kāt_3,2.10] ity evam ādayaḥ.


kāle. Kāt_3,1.10

kāla iti saptamyantam anukṛtam, kāla ity adhikṛtaṃ veditavyam, tena sādhane vartamāne 'tīte bhaviṣyati ca na syāt, grāmaṃ gato gamiṣyati cāyaṃ Devadattaḥ, Rāmo vanam agacchat, Balir Indro bhaviṣyati.
vartamānādibhiḥ kim? dhātor viśeṣaṇaṃ dravyasya veti saṃdehe 'yam adhikāraḥ, nityo vyāpī saṃpratibhūtabhaviṣyatkriyāyogād ākāśakalpa eko dravyastho bhidyate kālaḥ.


saṃprati vartamānā. Kāt_3,1.11

saṃprati kāle vartamānā vibhaktir bhavati, pacati, yajate.
svasaṃjñayaiva kālo viśiṣyate.
saṃpratīti kim? tasthuḥ, sthāsyanti girayaḥ.


smenātīte. Kāt_3,1.12

smaśabdena yoge 'tīte kāle vartamānā vibhaktir bhavati, dahati sma tripuraṃ Haraḥ, iti sma janaḥ kathayati.
atītaviṣayāṇāṃ bādhako 'yam.


parokṣā. Kāt_3,1.13

atīte kāle parokṣā vibhaktir bhavati, jaghāna kaṃsaṃ kila Vāsudevaḥ, kaṭaṃ cakre Devadattaḥ.


bhūtakaraṇavatyaś ca. Kāt_3,1.14

bhūtakālaḥ karaṇaṃ tad vidyate yāsām iti pāriśeṣyād hy astanyadyatanīkriyātipattaya eva rūḍhāḥ, etā bhūtakaraṇavatyas tisro vibhaktayo 'tīte kāle bhavanti, akarot, akārṣīt, akariṣyat.


bhaviṣyati bhaviṣyantyāśīḥśvastanyaḥ. Kāt_3,1.15

bhaviṣyati kāle bhaviṣyantyāśīḥśvastanyas tisro vibhaktayo bhavanti, kaṭaṃ kariṣyati, śakraṃ vadhyāt, odanaṃ bhoktā.


tāsāṃ svasaṃjñābhiḥ kālaviśeṣaḥ. Kāt_3,1.16

tāsāṃ vartamānādīnāṃ svasaṃjñābhiḥ kālasya viśeṣo jñeyaḥ, tena vartamāne kāle vartamānā, vartata iti vartamānaḥ, prārambho 'parisamāptiḥ.
māṃsaṃ na khādati, iha kumārāḥ krīḍanti, tiṣṭhanti parvatāḥ, kadāgato 'si, eṣa āgacchāmi, kadā gamiṣyasi, eṣa gacchāmi.

parokṣe 'tīte kāle parokṣeti, akṣāṇāṃ paraṃ parokṣam, indriyāṇām aviṣaya ity arthaḥ.
kathaṃ supto 'haṃ kiṃ vilalāpa, matto 'haṃ kiṃ vicacāra, cittasya vikṣepāt.
nāhaṃ Kaliṅgaṃ jagāma, iti gamanadoṣabhayāt pratyakṣam apy apahnute.
parokṣe lokavijñāte prayoktur darśanayogyatvāt parokṣasyāvivakṣāyāṃ hy astany api, ayajat, iyāja, sato 'pi cāvivakṣā, yathānudarā kanyeti.

hyastane 'tīte kāle hyastanī, hyobhavaḥ kālo hyastanaḥ, adya hyo vābhukṣmahīti vyāmiśre saṃnidhānād adyatanī.

adyatane 'tīte mātre 'dyatanī, adyabhāvo 'dyatanaḥ, ā nyāyyād utthānād ā nyāyyāc ca saṃveśanād ahaḥ, ubhayato 'rdharātraṃ vā lokataḥ siddham.
katham amutrāvātsaṃ sakalāṃ rātriṃ jāgaritaḥ, rātrer aprabhāvatvād adyatanam iva kālaṃ manyate, yo muhūrtam api suptaḥ so 'nadyatanaṃ jānann amutrāvasam ity āha.
agamāma ghoṣān, apāma paya iti hyastanasyāvivakṣaiva, hyo 'gamāma ghoṣān iti padārthahyastane hyastanī na vākyārtha iti matam.

kriyātipattāv atīte kāle kriyātipattir iti, edhāṃś ced alapsyata, odanam apakṣyat, bhaviṣyati kriyātipatane bhaviṣyanty eva.

bhaviṣyati kāle bhaviṣyantī, bhaviṣyatkālasya bhaviṣyadviśeṣaṇāt, adya śvo vā gamiṣyatīti śvastanīm api bādhate.

āśīryukte bhaviṣyati kāla āśīḥ, anāgatasyeṣṭārthasya lābhenāviṣkaraṇam āśīḥ, arthād bhaviṣyad viṣayaiva, yad asyā bhaviṣyadvidhānaṃ tat sukhapratipattyartham.

śvobhavaḥ kālaḥ śvastanaḥ, sa cārthād bhaviṣyan, yad asyā bhaviṣyadvidhānaṃ tat sāmānyapratipattyartham, śvo gamiṣyati, māsena gamiṣyatīti padasaṃskārāt.
anvarthasaṃjñāyāḥ prāyovṛttitvāt śaṅkaraḥ syād iti, paribhāṣeyam.


prayogataś ca. Kāt_3,1.17

prayujyata iti prayogaḥ, prayogād avadheḥ kālasya viśeṣo jñeyaḥ, arthāt padāntarasaṃbandhe, yāvad bhuṅkte tato vrajati, bhaviṣyattā gamyate, bhaviṣyantīvivakṣāyāṃ tu yāvacchabdasyāprayoga eva.
adhīṣva māṇavaka purā vidyotate vidyut, kṣipraṃ kuru kaṭaṃ purā gacchasi grāmam, vartamānasāmīpyasya tadgrahaṇena grahaṇam, purāśabdād bhaviṣyadavagame sati tadā tasya vartamānatā vā.
kadākarhiyoge vartamānābhaviṣyantīśvastanyaḥ, kadā bhuṅkte, kadā bhokṣyate, kadā bhoktā, karhi bhuṅkte, karhi bhokṣyate, karhi bhoktā.
bhaviṣyati parokṣādayo 'pi, kadā bubhuje, kadā bhuktaḥ, kadā bhuktavān.
tathā kimo vibhaktiḍataraḍatamāntasya prayoge lipsāyāṃ gamyamānāyām, bhaviṣyati bhaviṣyati sāmānye, ko bhavatāṃ bhikṣāṃ dadāti dāsyati dātā vā, kataro bhavatāṃ katamo bhavatāṃ bhikṣāṃ dadāti dāsyati dātā vā.
bhūtavihitā api dṛśyante, ko bhavatāṃ pāṭaliputram agacchat, agamad iti vā.
tathā lipsyamānāt siddhāv api, yo bhavatāṃ bhikṣāṃ dadāti dāsyati dātā vā sa svargalokaṃ yāti yāsyati yātā vā, yo bhavatāṃ bhikṣām adāt sa svargalokam agamad iti, evam anye 'py anusartavyāḥ.


pañcamy anumatau. Kāt_3,1.18

kartum icchato 'nujñānumatiḥ, sā ca vartamānabhaviṣyadvisayaiva, anumatau vartamānād dhātoḥ pañcamī bhavati, evaṃ kuru, kaṭaṃ kuru, tṛṣṇāṃ chinddhi, bhaja kṣamām, kuru dayām.


samarthanāśiṣoś ca. Kāt_3,1.19

parair aśakyasya vastuno 'dhyavasāyaḥ samarthanā, iṣṭārthasyāśaṃsanam āśīḥ, samarthanāśiṣoś ca vartamānād dhātoḥ pañcamī bhavati, parvatam apy utpāṭayāni.
samudram api śoṣayāṇi, kaś cid āha, samudraḥ śoṣayitum aśakyaḥ, sa āha, samudram api śoṣayāṇīti samarthyati matam asya.
āśiṣi ca, jīvatu bhavān, nandatu bhavān, api śirasā parvataṃ bhindyāt, api siñcen mūlasahasram iti vidhau saptamī, apiśabdo 'tra saṃbhāvane prayogataś ceti siddham.
nanv iṣṭāśaṃsanam api prārthanam eva, satyam, āśīrvibhaktyā bādhitā pañcamī yathā syād iti vacanam.


vidhyādiṣu saptamī ca. Kāt_3,1.20

vidhyādiṣu vartamānād dhātoḥ saptamī bhavati pañcamī ca, vidhir ajñātajñāpanam eva, kaṭaṃ kuryāt, kaṭaṃ karotu bhavān. yatra pratyākhyāne pratyavāyas tan nimantraṇam, iha bhuñjīta, iha bhuṅktāṃ bhavān.
yatra pratyākhyāne kāmacāras tad āmantraṇam, ihāsīta, ihāstāṃ bhavān.
satkārapūrvako vyāpāro 'dhyeṣaṇam, māṇavakam adhyāpayed adhyāpayatu bhavān.
nirūpaṇā saṃpraśnaḥ, kiṃ nu khalu bho vyākaraṇam adhīyīya, uta cchando 'dhīyīya, kiṃ nu khalu bho vyākaraṇam adhyayai, uta cchando 'dhyayai.
yācñā prārthanā, labheya bhikṣām, dehi me bhikṣām.
praiṣyaprāptakālayor api saptamī pañcamī syād eveti matam, preṣitas tvaṃ grāmaṃ gaccheḥ, grāmaṃ gaccha, prāptas te kālaḥ kaṭakaraṇe, kaṭaṃ kuryāt kaṭaṃ karotu bhavān.
kathaṃ vidadhyāt, nimantrayet, āmantrayet, adhīcchet, saṃpṛcchet, prārthayet, kṛtyarūpeṣu vidhyādiṣu tayor vidhānāt, yadā tu prakṛtyarthasya na kartavyatā tadā vidadhātīty ādayaḥ siddhāḥ.


kriyāsamabhihāre sarvakāleṣu madhyamaikavacanaṃ pañcamyāḥ. Kāt_3,1.21

kriyāyāḥ samabhihāraḥ paunaḥpunyaṃ bhṛśārtho vā, kriyāsamabhihāre vartamānād dhātoḥ sarvakriyākāleṣu madhyamaikavacanaṃ bhavati pañcamyāḥ, lunīhi lunīhi, ity evāyaṃ lunāti, lunītaḥ, lunanti, lunāsi, lunīthaḥ, lunītha, lunāmi, lunīvaḥ, lunīmaḥ, alunāt, laviṣyati.
adhīṣvādhīṣva, ity evāyam adhīte, adhyaita, adhyeṣyate.
sarvakriyākāleṣv iti vacanāt saṃkhyāviśeṣo na gamyata ity anuprayogaḥ, pratyāsattes tenaiva dhātunā kārakeṇeti sukhārtham evedam, anyathā, evam asau tvarāvān yad anyān api prerayan kriyāṃ karotīti vivakṣayā sidhyati.
tathā, lunīta lunīta, ity evāyaṃ yūyaṃ lunītha, adhīdhvam adhīdhvam ity evāyaṃ yūyam adhīdhve.
tathā bhrāṣṭram aṭa, maṭham aṭa, khadūram aṭa, sthānyapidhānam aṭa, ity evāyam aṭatīty ādayo vivakṣāḥ.


māyoge 'dyatanī. Kāt_3,1.22

māśabdena yoge dhātor adyatanī bhavati, mā kārṣīt, mā bhavān pākṣīt.
kathaṃ mā bhavatu, tasya pāpaṃ mā kariṣyatīti niranubandhagrahaṇāt.
ṅānubandhamāyoge na syād iti ke cit.
vartamānabhaviṣyadviṣayāṇāṃ bādhako 'yam.


māsmayoge hyastanī ca. Kāt_3,1.23

māsmaśabdena yoge dhātor hyastanī bhavati, cakārād adyatanī ca, mā sma karot, mā sma kārṣīt.
vyaste 'pīcchanti ke cit, sma karon mā.
pṛthagyogāt kevalamāyoge na syāt.


vartamānā. Kāt_3,1.24

ti tas anti, si thas tha, mi vas mas.
te āte ante, se āthe dhve, e vahe mahe.
imāni vacanāni vartamānāsaṃjñakāni bhavanti.
vartamānāpradeśāḥ, saṃprati vartamānā [Kāt_3,1.11] ity evam ādayaḥ.


saptamī. Kāt_3,1.25

yāt yātām yus, yās yātam yāta, yām yāva yāma.
īta īyātām īran, īthās īyāthām īdhvam, īya īvahi īmahi.
imāni vacanāni saptamīsaṃjñakāni bhavanti.
saptamīpradeśāḥ, vidhyādiṣu saptamī ca [Kāt_3,1.20] ity evam ādayaḥ.


pañcamī. Kāt_3,1.26

tu tām antu, hi tam ta, āni āva āma.
tām ātām antām, sva āthām dhvam, ai āvahai āmahai.
imāni vacanāni pañcamīsaṃjñakāni bhavanti.
pañcamīpradeśāḥ, pañcamy anumatau [Kāt_3,1.18] ity evam ādayaḥ.


hyastanī. Kāt_3,1.27

di tām an, si tam ta, am va ma.
ta ātām anta, thās āthām dhvam, i vahi mahi.
imāni vacanāni hyastanīsaṃjñakāni bhavanti.
hyastanīpradeśāḥ, māsmayoge hyastanī [Kāt_3,1.23] ity evam ādayaḥ.


evam evādyatanī. Kāt_3,1.28

evam evādyatanī bhavati.
adyatanīpradeśāḥ, māyoge 'dyatanī [Kāt_3,1.22] ity evam ādayaḥ.


parokṣā. Kāt_3,1.29

aṭ atus us, thal athus a, aṭ va ma.
e āte ire, se āthe dhve, e vahe mahe.
imāni vacanāni parokṣāsaṃjñakāni bhavanti.
parokṣāpradeśāḥ, parokṣā [Kāt_3,1.13] ity evam ādayaḥ.


śvastanī. Kāt_3,1.30

tā tārau tāras, tāsi tāsthas tāstha, tāsmi tāsvas tāsmas.
tā tārau tāras, tāse tāsāthe tādhve, tāhe tāsvahe tāsmahe.
imāni vacanāni śvastanīsaṃjñakāni bhavanti.
śvastanīpradeśāḥ, bhaviṣyati bhaviṣyantyāśīḥśvastanyaḥ [Kāt_3,1.15] ity evam ādayaḥ.


āśīḥ. Kāt_3,1.31

yāt yāstām yāsus, yās yāstam yāsta, yāsam yāsva yāsma.
sīṣta sīyāstām sīran, sīṣṭhās sīyāsthām sīdhvam, sīya sīvahi sīmahi.
imāni vacanāny āśīḥsaṃjñakāni bhavanti.
āśīḥpradeśāḥ, āśiṣi ca parasmai [Kāt_3,5.22] ity evam ādayaḥ.


syasaṃhitāni tyādīni bhaviṣyantī. Kāt_3,1.32

dhātoḥ parāṇi syena saṃhitāni tyādīni bhaviṣyantīsaṃjñakāni bhavanti, syati syatas syanti, syasi syathas syatha, syāmi syāvas syāmas.
syate syete syante, syase, syethe syadhve, sye syāvahe syāmahe.
bhaviṣyantīpradeśāḥ, bhaviṣyati bhaviṣyantyāśīḥśvastanyaḥ [Kāt_3,1.15] ity evam ādayaḥ.


dyādīni kriyātipattiḥ. Kāt_3,1.33

dhātoḥ parāṇi syena saṃhitāni dyādīni kriyātipattisaṃjñakāni bhavanti, syat syatām(←tyatām) syan, syas syatam syata, syam syāva syāma.
syata syetām syanta, syathās syethām syadhvam, sye syāvahi syāmahi.
kriyātipattipradeśāḥ, aḍ dhātvādir hyastanyadyatanīkriyātipattiṣu [Kāt_3,8.16] ity evam ādayaḥ.
etāḥ pūrvācāryaprasiddhāḥ saṃjñā anvarthā iha jñāpyante.


ṣaḍādyāḥ sārvadhātukam. Kāt_3,1.34

ṣaṇṇāṃ vibhaktīnām ādyā vartamānāsaptamīpañcamīhyastanyaḥ sārvadhātukasaṃjñā bhavanti.
sārvadhātukapradeśāḥ, juhotyādīnāṃ sārvadhātuke [Kāt_3,3.8] ity evam ādayaḥ.

iti daurgasiṃhyāṃ vṛttāv ākhyāte prathamaḥ pādaḥ samāptaḥ.



pratyayaḥ paraḥ. Kāt_3,2.1

pratīyate yenārthaḥ sa pratyaya iti rūḍhiḥ, yathāpratyayāt prathamaṃ kriyata iti prakṛtiḥ, prakṛteḥ paraḥ pratyayo veditavyaḥ, vṛkṣaḥ, aśvakaḥ, yāvakaḥ, khaṭvā, aupagavaḥ, jugupsate, gopāyati, kartā, kartavyaḥ.
aniyame prāpte paribhāṣeyaṃ vidhyaṅgaśeṣabhūtā vā.


guptijkidbhyaḥ san. Kāt_3,2.2

guptijkidbhyaḥ san paro bhavati svārthe, jugupsate mām, titikṣate tapas tāpasaḥ, vicikitsati me manaḥ, cikitsaty āturaṃ vaidyaḥ, ripuṃ cikitsati, cikitsyāni kṣetre tṛṇāni.

gupo badheś ca nindāyāṃ kṣayāyāṃ ca tathā tijaḥ,
saṃśaye ca pratīkāre kitaḥ sann abhidhīyate.

akāroccāraṇaṃ kim? svarāder dvitīyasya [Kāt_3,3.2] iti dvirvacanārtham, tenārthān pratīṣiṣati.


mānbadhdānśānbhyo dīrghaś cābhyāsasya. Kāt_3,2.3

mānādibhyaḥ san paro bhavati svārthe, dīrghaś caiṣām abhyāsasyeto bhavati, mīmāṃsate, bībhatsate, dīdāṃsate, śīśāṃsate.
abhyāsavikāreṣv apavādo notsargaṃ bādhate.
katham avadānam, niśānam iti dyateḥ śyateś ca yuṭā siddham.
caurādikena mānaḥ, mānayati.
dān śān ubhayam, kit parasmai.


dhātor vā tumantād icchatinaikakartṛkāt. Kāt_3,2.4

vā tumanto yasyeti vigrahaḥ, vā tumantād dhātor icchatinaikakartṛkāt san paro bhavati, kartum icchati, cikīrṣati, bhoktum icchati, bubhukṣate.
sanā dyotitatvād iṣer aprayogaḥ, ke cit sani cāniṭi [Kāt_3,5.7] iti jñāpakāt tumaviṣayād ity āhuḥ.
dhātor iti kim? prācikīrṣat. 
tumantād iti kim? bhojanam icchati.
icchāyām iti siddha ekakartṛkād iti spaṣṭārtham.
icchāsanantāt san na bhavati svātmani kriyāvirodhāt.
kathaṃ nadīkūlaṃ pipatiṣati, śvā mumūrṣati, yathā vākyaṃ tathedaṃ vivakṣayeti matam.


nāmna ātmecchāyāṃ yin. Kāt_3,2.5

nāmna ātmecchāyām arthe yin paro bhavati, putram icchati, putrīyati, evaṃ ghaṭīyati.
ātmaśabdo 'trādhyātmavacana eva mandadhiyāṃ sukhārthaḥ, bhrātuḥ putram icchati, mahāntaṃ putram icchati, ātmanaḥ putram icchatīti sāpekṣatvāt, bhrātṛputrīyatīti yuktārthatvāt.
icchayā nāmnaḥ saṃbandhād dātreṇecchatīty akarmaṇo na syāt sāpekṣatvāt.
vyavasthitavāsmaraṇād māntāvyayābhyāṃ na syāt, kim icchati, svar icchati.


kāmya ca. Kāt_3,2.6

nāmna ātmecchāyām arthe kāmyaḥ paro bhavati, cakārād yiṃś ca, etac cottarārtham evānantaraḥ kāmyo mā bhūd iti, putram icchati, putrakāmyati, idaṃkāmyati, svaḥkāmyati.


upamānād ācāre. Kāt_3,2.7

upamānān nāmna ācāre 'bhidheye yin paro bhavati, putram ivācarati, putrīyati māṇavakam, māṇavakād viśeṣe dvitīyā noktārtheti.
ādhārād api syād nirapekṣatvāt, kuṭyām ivācarati, kuṭīyati prāsāde.


kartur āyiḥ salopaś ca. Kāt_3,2.8

kartur upamānān nāmna ācāre 'bhidheya āyiḥ paro bhavati salopaś ca yathāsaṃbhavam, śyena ivācarati, śyenāyate, evaṃ sārasāyate, ojāyate, apsarāyate, payāyate, payasyate, vāśabdasyeṣṭārthatvāt.
āyeś ca lopaḥ, gardabha ivācarati, gardabhati, aśvatīti matam.
kathaṃ galbhate, klīvate, hoḍate, eta ātmanepadinaḥ, pratyayāntatvād ām iṣyata eva.

ojaso 'psaraso nityaṃ payaso tu vibhāṣayā,
āyilopaś ca vijñeyo na cāśvo gardabhaty api.

tathā cvyarthe bhṛśādes tasor lopaś ceti, abhṛśo bhṛśo bhavati, bhṛśāyate, evam unmanāyate, durmanāyate.
vehat, vehāyate.
śaśvat, śaśvāyate.
vāvacanāc cvir api, bhṛśībhavati, abhṛśo yo bhṛśo bhavati sa bhṛśa ivācarati, sādṛśyād abhedo vastuna iti matam, talopeṣṭir iti.
tathā ḍājlohitādibhyaś cvyarthe, paṭapaṭāyati, paṭapaṭāyate, lohitāyati, lohitāyate, yajādiṣu pāṭha iṣyate.
kaṣṭāya karmaṇe krāmati, kaṣṭāyate, evaṃ pāpāyate, kakṣāyate, satrāyate, gahanāyate.
pāpavṛttibhyo 'nyatra na bhavati, kaṣṭāya tapase krāmati.
romanthaṃ vartayati, romanthāyate gauḥ, hanucalana eveha na syāt, kīṭo romanthaṃ vartayati.
bāṣpam udvamati, bāṣpāyate, evam uṣmāyate, phenāyate.
sukhādīni vedayate, sukhaṃ vedayate, sukhāyate, evaṃ duḥkhāyate.
śabdādīni karoti, śabdaṃ karoti, śabdāyate, evaṃ vairāyate, kalahāyate.
namastapovarivasas tu yin, namaskaroti, namasyati devān, evaṃ tapasyati śatrūn, varivasyati gurūn.
citraṅ āścarye, āścaryaṃ citraṃ karoti, citrīyate.
kaṇḍvādibhyo yan, kaṇḍūñ, kaṇḍūṃ karoti, kaṇḍūyati, kaṇḍūyate.
mahīṅ, mahīyate, ity ādayo 'py anusartavyāḥ, etat sarvaṃ vāśabdena bahulārthena vā siddham.


in kāritaṃ dhātvarthe. Kāt_3,2.9

dhātvarthe kriyānāmna in paro bhavati dhātvarthe sa ca kāritasaṃjñakaḥ, haliṃ kaliṃ gṛhṇāti, halayati, kalayati, evaṃ kṛtayati, varṇayati, tvacayati.
tūstāni vihanti, vitūstayati.
vastraṃ samācchādayati, saṃvastrayati.
varmaṇā saṃnahyati, saṃvarmayati.
cūrṇair avadhvasate, avacūrṇayati.

tat karoti, tad ācaṣṭe.
muṇḍaṃ karoti, muṇḍayati, evaṃ miśrayati, ślakṣṇayati, lavaṇayati, sūtrayati, payo vratayati, payo bhuṅkta iti gamyate, vṛṣalānnaṃ vratayati, bhuṅkta ity arthaḥ.
satyam ācaṣṭe, satyāpayati, evam arthāpayati, vedāpayati.
priyam ācaṣṭe, prāpayati, ābāgamaś ca.
tenātikrāmati, hastinātikrāmati, atihastayati.
kartṛkaraṇārthe, vīṇayopagāyati, upavīṇayati, tūlair avakuṣṇāti, avatūlayati, ślokair upastauti, upaślokayati, senayābhiyāti, abhiṣeṇayati.
kadā cid darśane, rūpaṃ paśyati, nirūpayati, bahulam etan nidarśanam.
tathā inaṅ aṅganirasane 'pi, hastau nirasyati, hastayate.
pādau nirasyati, pādayate.
evaṃ puccham utkṣipati, utpucchayate gauḥ.
pucchaṃ parikṣipati, paripucchayate.
evaṃ bhāṇḍāni samācinoti, saṃbhāṇḍayate vaṇik, cīvaraṃ saṃmārjayati paridadhāti vā, saṃcīvarayate bhikṣuḥ.
diṅmātram idaṃ gaṇakāravacanād apy ūhyam.


dhātoś ca hetau. Kāt_3,2.10

hetuśabdena hetukartṛvyāpāro 'rthād gamyate, dhātvarthaṃ vartayanty anye, hetukartṛvyāpāre vartamānād dhātoś cen paro bhavati sa ca kāritasaṃjñakaḥ, kurvantaṃ prayuṅkte, kārayati.
pacantaṃ prayuṅkte, pācayati.
tathā bhikṣāṃ vāsayati, kārīṣo 'dhyāpayati.

tathā kathakaḥ kaṃsaṃ ghātayati, sītāṃ hārayati, rājānam āgamati, tathā ca kiṃ gatena hataḥ kaṃsa iti lokavivakṣā.
tathā rātriṃ vivāsayati, vipūrvo vasir atikrame.
ujjayi(<-a)nyāḥ prasthito māhiṣmatyāṃ sūryam udgamayati, tathā puṣyeṇa candraṃ yojayati.


curādeś ca. Kāt_3,2.11

cur ity evam ādibhyaś cen paro bhavati, svārthe, sa ca kāritasaṃjñakaḥ, corayati, cintayati. kāritapradeśāḥ, kāritasyānām iḍ vikaraṇe [Kāt_3,6.44] ity evam ādayaḥ.


ini liṅgasyānekākṣarasyāntyasvarāder lopaḥ. Kāt_3,2.12

svarāṇāṃ madhye yo 'ntyasvarādis tasyāvayavasyeti vigrahaḥ, na kṣarati, na calatīti pradhānatvād akṣaraṃ svara ucyate, ini pare liṅgasyānekākṣarasya yo 'vayavo 'ntyasvarādis tasya lopo bhavati, atihastayati, upavīṇayati.
anekākṣarasyeti kim? vācayati.
śvetāśvāśvataragāloḍitahvarakāṇām aśvataretakalopaś ceti gaṇakāravacanād eva, śvetāśvam ācaṣṭe, śvetayati.
aśvataram ācaṣṭe, aśvayati.
gāloḍitam ācaṣṭe, gāloḍayati.
hvarakam ācaṣṭe, hvarayati.
tadvad iṣṭh(<-ṭ)emeyaḥsu bahulam, paṭiṣṭhaḥ, paṭimā, paṭīyān.
mantuvantuvīṇāṃ luk ceti gaṇe, īṇmantam ācaṣṭe, īśayati, srugvantam ācaṣṭe, srucayati, sragviṇam ācaṣṭe, srajayati.


raśabda ṛto laghor vyañjanādeḥ. Kāt_3,2.13

vyañjanāder liṅgasyānekākṣarasya ṛto lagho raśabdādeśo bhavati, ini pare, pṛthu prathayati, mṛdu mradayati, dṛḍha draḍhayati, kṛśa kraśayati, bhṛśa bhraśayati, parivṛḍha parivraḍhayati, eṣām evābhidhānam.


dhātor yaśabdaś cekrīyitaṃ kriyāsamabhihāre. Kāt_3,2.14

kriyāyāḥ samabhihāraḥ paunaḥpunyaṃ bhṛśārtho vā, kriyāsamabhihāre vartamānād dhātor vyañjanāder yaśabdaḥ paro bhavati, sa ca cekrīyi(<-a)tasaṃjñakaḥ, punaḥ punaḥ pacati, pāpacyate, bhṛśaṃ jvalayati, jājvalyate.
pākādīnāṃ pradhānakriyāṇāṃ paunaḥpunyaṃ pradhānakriyopakārakāṇām adhiśrayaṇādīnāṃ ca bhṛśatā phalātireko vā, vyavasthitavādhikārād ekasvarāt, tena punaḥ punar jāgarti.
ṛprabhṛtibhyaś ca, arāryate, aṭāṭyate, aśa bhojane, aśāśyate, prorṇonūyate, sosūcyate, momūtryate.
śubhirucibhyāṃ na syāt, bhṛśaṃ śobhate, bhṛśaṃ rocate.
gatyarthāt kauṭilya eva, bhṛśaṃ punaḥ punar vā kuṭilaṃ krāmati, caṃkramyate.
lupāder garhyāt, bhṛśaṃ punaḥ punar vā garhitaṃ lumpati, lolupyate, evaṃ sāsadyate, caṃcūryate, jaṃjapyate, jaṃjabhyate, daṃdahyate, daṃdaśyate, nijegilyate.


gupūdhūpavicchipaṇipaner āya. Kāt_3,2.15

gupūprabhṛtibhya āyaḥ paro bhavati svārthe, gopāyati, dhūpāyati, vicchāyati, paṇāyati, panāyate, panisahacarita iha paṇiḥ stutyartha ity anye.
ṛter nīyaṅ vaktavyaḥ, ṛtīyate, ṅakāra ātmanepadārthaḥ, nakāro 'guṇārthaḥ.
kamer inaṅ kāritaṃ ca.
kāmayate, vyavasthitavādhikārād āyādayo 'sārvadhātuke vā bhavanti, gopāyitā, goptā, gopāyā, guptiḥ, ṛtīyitā, artitā, kāmayitā, kamitā.


te dhātavaḥ. Kāt_3,2.16

te sanādyantā dhātusaṃjñā bhavanti, jugupsate, mīmāṃsate, cikīrṣati, putrīyati, putrakāmyati, śyenāyate, upavīṇayati, pāpacyate, gopāyati, ṛtīyate, kāmayate.
dhātutvād dhātukāryam, aśuddhakriyatvād vacanam, itareṣāṃ gaṇe 'prasiddhatvāt sukhārtham.


cakāsakāsapratyayāntebhya ām parokṣāyām. Kāt_3,2.17

cakāsakāsapratyayāntebhya ām paro bhavati parokṣāyām, cakāsāṃcakāra, kāsāṃcakre, lolūyāṃcakre, cikīrṣāṃcakāra.
cakāsagrahaṇam anekasvaropalakṣaṇam.
tena daridrāṃcakāra, culumpāṃcakāra.
pratyayāntagrahaṇam ekasvarārtham apīti matam, tena svam ivācacāra, svāṃcakāra.


dayayāsaś ca. Kāt_3,2.18

daya, aya, āsa, ebhya ām paro bhavati parokṣāyāṃ parabhūtāyām, dayāṃcakre, palāyāṃcakre, āsāṃcakre.


nāmyāder gurumato 'nṛchaḥ. Kāt_3,2.19

nāmyāder gurumato dhātor ṛchavarjitād ām paro bhavati parokṣāyāṃ parataḥ, īhāṃcakre, ubjāṃcakāra, uñchāṃcakāra.
katham iyeṣa, uvoṣa, dhātusaṃjñāto nityaṃ gurumān.
anṛcha iti kim? ānarccha.
vyavasthitavādhikārāt prorṇunāva.


uṣavidajāgṛbhyo vā. Kāt_3,2.20

uṣādibhya ām paro bhavati vā parokṣāyāṃ parataḥ, jāgartinā sahacarito vidiradādiḥ, uṣāṃcakāra, uvoṣa.
vidāṃcakāra, viveda.
jāgarāṃcakāra, jajāgāra.


bhīhrībhṛhuvāṃ tivac ca. Kāt_3,2.21

eṣāṃ parokṣāyām ām paro bhavati vā, sa ca tir iva, tena dvitvam itvaṃ ceti, bibhayāṃcakāra, bibhāya.
jihrayāṃcakāra, jihrāya.
bibharāṃcakāra, babhāra.
juhavāṃcakāra, juhāva.


āmaḥ kṛñ anuprayujyate. Kāt_3,2.22

āmantasya dhātoḥ kṛñ anuprayujyate parokṣāyām, īhāṃcakre, cakāsāṃcakāra.
prayujyata iti spaṣṭārtham.
āmo makārasyānusvāro bhavaty antatvāt, tadvargapañcamo vā syāt.


asbhuvau ca parasmai. Kāt_3,2.23

āmantasya dhātor asbhuvāv anuprayujyete parokṣāyām, parasmaipadaṃ cātidiśyate, īkṣāmāsa, īkṣāṃbabhūva, cakāsāmāsa, cakāsāṃbabhūva.
anvācayaśiṣṭo 'yam ādeśo 'rthasyāntaratamyāt, tena, īkṣāmāse, īkṣāṃbabhūve kanyā chāttreṇa, īhāṃ vyatibabhūve chāttraḥ.
aster bhū na syād vidhānabalāt prakṛteś ca, śrutaś cakāra ādeśena saha saṃbadhyate.
vida ām kṛñ pañcamyāṃ vā, vidāṃkarotu, vidāṃkaravāṇi, vettu, vedāni.


sij adyatanyām. Kāt_3,2.24

adyatanyāṃ parabhūtāyāṃ dhātoḥ sic paro bhavati, anaiṣīt, acaiṣīt, apākṣīt.
vyavasthitavādhikārāt spṛśimṛśikṛṣitṛpidṛpibhyo vā, aspārkṣīt, aspṛkṣat, amārkṣīt, amṛkṣat, akārkṣīt, akṛkṣat, atārpsīt, atṛpat, adārpsīt, adṛpat.
pakṣe śiḍantāt saṇ puṣāditvāt, tṛpidṛpyor aṇ.


saṇ aniṭaḥ śiḍantān nāmyupadhād adṛśaḥ. Kāt_3,2.25

śiḍantān nāmyupadhād aniṭo dhātor dṛśavarjitāt saṇ paro bhavati, adyatanyāṃ parataḥ, alikṣat, akrukṣat.
aniṭa iti kim? akoṣīt.
katham aghukṣat, guhūr aniḍ ekapakṣe.
śiḍantād iti kim? abhukta.
nāmyupadhād iti kim? adhākṣīt.
adṛśa iti kim? adrākṣīt.


śridrusrukamikāritāntebhyaś caṇ kartari. Kāt_3,2.26

śridrusrukamikāritāntebhyaś caṇ paro bhavati, kartary adyatanyāṃ parataḥ, aśiśriyat, adudruvat, asusruvat, acakamata, acīkarat, apīpacat.
kartarīti kim? samāśrayiṣātāṃ rājānau gṛhe devadattena.

śvidheṭor vā vaktavyaḥ, aśiśviyat, aśvayīt, adadhat, adhāsīt.


aṇ asuvacikhyātilipisicihvaḥ. Kāt_3,2.27

ebhyo dhātubhyo 'ṇ bhavati, kartary adyatanyāṃ parataḥ, apāsthata, avocat, akhyat, alipat, asicat, ahvat.
vyavasthitavādhikārāl lipādīnām ātmanepade vā, alipata, alipta, asicata, asikta, ahvata, ahvāsta.
kartarīti kim? alipsātāṃ kuḍye devadattena.
asur ity ukāraḥ, as bhuvi as dīptau, ābhyāṃ mā bhūd iti. 


puṣādidyutādyḷkārānubandhārtisartiśāstibhyaś ca parasmai. Kāt_3,2.28

puṣādidyutādyḷkārānubandhārtisartiśāstibhyo 'ṇ bhavati, adyatanyāṃ parasmaipade parataḥ.
puṣādi gṛdhu abhikāṅkṣāyāṃ yāvat, apuṣat, aśuṣat.
dyutādi, adyutat, aśvitat, ḷkārānubandhaḥ, agamat, aghasat.
ṛ sṛ gatau, ārat, asarat.
śāsu anuśiṣṭau, aśiṣat.
parasmā iti kim? vyadyotiṣṭa.
dyutādīnām ātmanepadam apy astīti.

iranubandhād vā vaktavyam, arudhat, arautsīt.

jṝśvistanbhumrucumlucuglucāṃ vā vaktavyam, jṝ, ajarat, ajārīt.
śvi, aśvat, aśvayīt.
stanbhu sautro 'yaṃ dhātuḥ, astabhat, astambhīt.
amrūcat, amrocīt.
amlucat, amlocīt.
aglucat, aglocīt, steye gatāv api vartate.


ij ātmane padeḥ prathamaikavacane. Kāt_3,2.29

pader dhātor ic paro bhavati, kartary adyatanyām ātmanepade prathamaikavacane parataḥ, udapādi, samapādi.
ic te pader iti siddhe gurukaraṇaṃ yogavibhāgārtham, tena dīpajanabudhapūritāyipyāyibhyo vā, adīpi, adīpiṣṭa, ajani, ajaniṣṭa, abodhi, abuddha, apūri, apūriṣṭa, atāyi, atāyiṣṭa, apyāyi, apyāyiṣṭa.


bhāvakarmaṇoś ca. Kāt_3,2.30

sarvasmād dhātor ic paro bhavati, bhāvakarmaṇor vihite pratyaye pare, adyatanyām ātmanepade prathamaikavace parataḥ, asthāyi bhavatā, akāri kaṭo bhavatā.
vyavasthitavādhikārād nānos tapaḥ, anvatapta.


sārvadhātuke yaṇ. Kāt_3,2.31

sarvasmād dhātor yaṇ paro bhavati bhāvakarmaṇor vihite sārvadhātuke pare, śayyate bhavatā, grāmo gamyate bhavatā.
kṛñaḥ śa ca [Kāt_4,5.77], kriyā.
cakārāt tapes tapaḥkarmakāt kartari bhavati, tapyate tapas tāpasaḥ, tapo 'rjayatīty arthaḥ.
rucādir atrārthe 'nos tu na syāt, anutapate tapas tāpasaḥ.


an vikaraṇaḥ kartari. Kāt_3,2.32

dhātor an paro bhavati, sa ca vikaraṇasaṃjñakaḥ, kartari vihite sārvadhātuke pare, bhavati, bhavan.
vikaraṇapradeśāḥ, ani ca vikaraṇe [Kāt_3,5.3] ity evam ādayaḥ.


divāder yan. Kāt_3,2.33

divāder gaṇād yan vikaraṇasaṃjñakaḥ paro bhavati kartari vihite sārvadhātuke pare, dīvyati, sīvyati.
bhrāśabhlāśabhramukramutrasitruṭilaṣiyasisaṃyasibhyaś ca vā, bhrāśyate, bhrāśate, bhlāśyate, bhlāśate, bhrāmyati, bhramyati, bhramati, bhauvādiko 'pi bhramir astīti, krāmyati, krāmati, trasyati, trasati, truṭyati, truṭati, laṣyati, laṣati, yasyati, yasati, saṃyasyati, saṃyasati.


nuḥ svādeḥ. Kāt_3,2.34

svāder gaṇād nu vikaraṇasaṃjñakaḥ paro bhavati kartari vihite sārvadhātuke pare, sunoti, sunvan, cinoti, cinvan.
yogavibhāgād akṣater vā, akṣaṇoti, akṣati.
tanūkaraṇe takṣateś ca, takṣṇoti, takṣati.
tanūkaraṇe iti kim? saṃtakṣati vāgbhiḥ śiṣyam, nirbhartsayatīty arthaḥ.


śruvaḥ śṛ ca. Kāt_3,2.35

śruvo dhātor nu vikāraṇasaṃjñakaḥ paro bhavati śrādeśaś(<-śrādeś) ca kartari vihite sārvadhātuke pare, śṛṇoti, śṛṇvan, ubhayaṃ vidheyaṃ bhauvādikatvāt.

dhinvikṛṇvyor dhi kṛ ceti vaktavyam, dhinoti, kṛṇoti.


svarād rudhādeḥ paro naśabdaḥ. Kāt_3,2.36

rudhāder gaṇasya svarāt paro naśabdo bhavati, sa ca vikaraṇasaṃjñakaḥ, kartari vihite sārvadhātuke pare, ruṇaddhi, bhinatti.
prakṛtipratyayayor arthābhidhānenaiva sāhāyyaṃ kṛtam ity an na syāt.


tanāder uḥ. Kāt_3,2.37

tanāder gaṇād u vikaraṇasaṃjñakaḥ paro bhavati kartari vihite sārvadhātuke pare, tanoti, sanoti.


nā kryādeḥ. Kāt_3,2.38

kryāder gaṇād nā vikaraṇasaṃjñakaḥ paro bhavati kartari vihite sārvadhātuke pare, krīṇāti, prīṇāti.

stanbhustunbhuskanbhuskunbhuskubhyo nuś ceti vā vaktavyam, skuñ kraiyādikaḥ, śeṣāḥ sautrā dhātavaḥ, stabhnāti, stabhnoti, stubhnāti, stubhnoti, skabhnāti, skabhnoti, skubhnāti, skubhnoti, skunāti, skunoti.


āna vyañjanāntād dhau. Kāt_3,2.39

kryāder gaṇād vyañjanāntād āno vikaraṇasaṃjñakaḥ paro bhavati hau pare, puṣāṇa, badhāna.
vyañjanāntād iti kim? krīṇīhi.


ātmanepadāni bhāvakarmaṇoḥ. Kāt_3,2.40

dhātor ātmanepadāni bhavanti bhāvakarmaṇor arthayoḥ, āsyate bhavatā, śayyate bhavatā.
bhāvaḥ sattā, autsargikam ekavacanam evāsaṃkhyatvāt.
karmaṇi ca, kriyate kaṭo devadattena, māsa āsyate, krośau guḍadhānābhir bhūyate, odanapākaḥ śayyate, nadī supyate, kālādhvabhāvadeśānāṃ karmasaṃjñā siddheti.


karmavat karmakartā. Kāt_3,2.41

karma cāsau kartā ceti karmakartā, karmakartā karmavad bhavati,

kriyamāṇaṃ tu yat karma svayam eva prasidhyati, sukaraiḥ svair guṇaiḥ kartuḥ karmakarteti tad viduḥ.

lūyate kedāraḥ svayam eva, abhedi kuśūlaḥ svayam eva, karmavad bhāvād ātmanepadam, vatkaraṇaṃ svāśrayārtham, tena bhāve 'pi, pacyata odanena svayam eva, tyāditvān na tavyādiṣu karmavad bhāvaḥ, kartavyaṃ kaṭena svayam eva, īṣatkaraḥ kaṭena svayam eva.
karmakartety abhedād bhede tu na syāt, bhidyamānaḥ kuśūlaḥ pātrāṇi bhinatti, tathā, anyonyam āśliṣyataḥ, ātmānaṃ hanty ātmeti dvividho hy atrātmā.
tathā, pacaty odanaṃ rādhyati svayam eva, dhātubhedāt.
gacchati grāmam asau svayam eva, gamyata iti na syāt, kriyāśrayaḥ kartaiva kevalaṃ karmeti bhedāt, uktārthatāpi karmakāryam, tena na dvitīyā dhātvadhikārāc ca.
karmakarteti kim? sādhv asiś chinatti, sādhu sthālī pacati.
katham, brūte kathā svayam eva, acīkarata kaṭam asau svayam eva, vacanaṃ preṣaṇādi ca kartṛstham eva, ātmanepadaṃ tu phalavadvivakṣayeti matam.
kāryātideśo 'yam.


kartari rucādiṅānubandhebhyaḥ. Kāt_3,2.42

rucādibhyo ṅānubandhebhyaś ca kartary abhidheya ātmanepadāni bhavanti, rocate, vardhate.
śīṅ, śete.
cakṣiṅ, ācaṣṭe.
ruca ity anudāttānubandhopalakṣaṇam, ūrdhvam ādatta ity udāttaḥ, tadviparītaś cānudāttaḥ, udāttānudāttayor miśraś ca samāhāro lokopacārāt, tena rucaprakārebhyo bhavanti.
ādigrahanāc ca, niviśate, parikrīṇīte.

ner viśa. 1.
parivyavebhyaḥ krīñ. 2.
viparābhyāṃ jiḥ. 3.
āṅo dāñ anātmaprasāraṇe. 4.
gamin kṣāntau. 5.
nuprachau. 6.
anuparibhyāṃ ca krīḍ. 7.
samo 'kūjane. 8.
apaskira. 9.
gatyanukaraṇe hṛñ. 10.
āśiṣi nātha. 11.
śapathe śapa. 12.
pratijñānirṇayaprakāśaneṣu sthā. 13.
samavapratibhyaḥ. 14.
udo 'nūrdhvaceṣṭāyām. 15.
upānmantreṇa. 16.
pathyārādhanayoś ca. 17.
vā lipsāyām. 18.
akarmakaś ca. 19.
samo gamṛchiprachisvṛ śruvettyartidṛśaḥ. 20.
upasargād asyatyuhau vā. 21.
āṅo yamahanau svāṅgakarmakau ca. 22.
vyudbhyāṃ tapaḥ. 23.
tapaḥkarmakaḥ. 24.
nisaṃvyupebhyo hvā. 25.
sparddhāyām āṅaḥ. 26.
sūcanāvakṣepaṇasevanasāhasayatnakathopayogeṣu kṛñ. 27.
adheḥ śaktau. 28.
veḥ śabdakarmakaḥ. 29.
akarmakaś ca. 30.
pūjotkṣepaṇopanayanajñānabhṛtivigaṇanavyayeṣu nīṅ. 31.
kartṛsthāmūrtakarmakaś ca. 32.
vṛttyutsāhatāyaneṣu kramaḥ. 33.
paropābhyām. 34.
āṅo jyotir udgame. 35.
veḥ pādābhyām. 36.
propābhyām ārambhe. 37.
anupasarge vā. 38.
nihnave jñā. 39.
akarmakaś ca. 40.
saṃpratibhyām asmṛtau. 41.
jñānayatnopacchandaneṣu vadaḥ. 42.
anor akarmakaḥ. 43.
vimatau. 44.
vyaktaṃ sahoktau. 45.
tayor vā. 46.
avād giraḥ. 47.
samaḥ pratijñāyām. 48.
kirādiśranthisanantāḥ karmakartṛsthāḥ. 49. 
duhaḥ. 50.
adyatanyāṃ svarāntaś ca vā. 51.
snunamau svayam. 52.
udaḥ sakarmakaś caraḥ. 53.
samas tṛtīyāyuktaḥ. 54.
dāṇ sā cec caturthyarthe. 55.
udvāhe upayama. 56.
śadirani. 57.
āśīradyatanyoś ca mṛṅaḥ. 58.
aśane bhuji. 59.
samaḥ kṣṇuḥ. 60.
svarādyantād upasargād ayajñapātreṣu yujir. 61. 
hetukartṛbhīṣmyor in. 62.
pralambhane gṛdhivañcyoḥ. 63.
pūjābhibhavayoś ca lāteḥ. 64.
mithyāyoge 'bhyāse kṛñ. 65.
aniyame cāgatihiṃsāśabdārthahasaḥ. 66.


cekrīyitāntāt. Kāt_3,2.43

cekrīyitāntād dhātoḥ kartary ātmanepadāni bhavanti, pāpacyate, lolūyate.


āyyantāc ca. Kāt_3,2.44 
 
āyipratyayāntāc ca dhātoḥ kartary ātmanepadāni bhavanti, haṃsāyate, payāyate, payasyate.
antagrahaṇād āyilope na syād iti matam, tena daridrati, ghaṭati.


inñayajāder ubhayam. Kāt_3,2.45

inantād ñanubandhād yajādeś cobhayapadaṃ bhavati kartari, kārayati, kārayate, sunoti, sunute, yajati, yajate, pacati, pacate.
samāhārānubandhā ye te yajādayaḥ.
aphalavati kartary ātmanepadaṃ ca dṛśyate, yathā, vṛkṣaṃ parivārayante kaṇṭakāḥ, śoṣayate vrīhīn ātapaḥ, tava darśanaṃ kiṃ na dhatte, kamalavanodghāṭanaṃ kurvate ye, māṇavakaṃ brūte, marīcīn vitanute.
phalavati kartari parasmaipadaṃ ca dṛśyate, svaṃ kaṭaṃ kārayati, svam aṅgaṃ kaṇḍūyati, svaṃ yajñaṃ yajati, svaṃ putram apavadati, svam aśvaṃ jānāti.
apadāntaradyotye 'pi dṛśyate, tanoti śubhraṃ guṇasaṃpadā yaśa iti.
yajer api vivakṣayā bhavitavyam eveti matam.
gaṇakāravacanapramāṇārtham idam.


pūrvavat sanantāt. Kāt_3,2.46

sanaḥ pūrvo yo dhātus tadvat, sanantād api tat padaṃ bhavati, rurociṣate, adhijigāṃsate, pāpaciṣate, śiśyenāyiṣate, pipakṣati, pipakṣate.
smṛdṛśī ca sanantau tu rucādau śrur anāṅpratiḥ, ananujñāś ca vijñeyo yathā susmūrṣata iti.


śeṣāt kartari parasmaipadam. Kāt_3,2.47

yebhya ātmanepadam uktaṃ tato 'nyaḥ śeṣaḥ, śeṣād dhātoḥ kartari parasmaipadaṃ bhavati, bhavati, atti, juhoti, dīvyati, tudati, ruṇaddhi, viśati, putrīyati, putrakāmyati, gopāyati. punaḥ kartarīti kim? bhidyate kuśūlaḥ svayam eva, nāyaṃ śuddhaḥ karteti.
kathaṃ anukaroti, parākarotīti nityaṃ vaktavyam.
pratikṣipati, abhikṣipati, atikṣipati, parasmaipadam eva, tathā ca pravahati, pari(<-a)mṛṣyati, viramati, āramati, pariramati, devadattam uparamati, nātmanepadam, yajāde rucādeś ca gaṇakṛtasyānityatvāt.


iti daurgasiṃhyāṃ vṛttāv ākhyāte dvitīyaḥ pādaḥ samāptaḥ.




dvirvacanam anabhyāsasyaikasvarasyādyasya. Kāt_3,3.1

dhātor avayavasyānabhyāsasyaikasvarasyādyasya dvirvacanaṃ bhavatīty adhikṛtaṃ veditavyam, papāca, juhoti.
vacanagrahaṇaṃ dve rūpe bhavata iti sthānitvāśaṅkānirāsārtham, tena jaghāṃsati, āṭiṭat, ghatvakāritalopapratipattigauravaṃ syāt.
anabhyāsasyeti kim? jugupsiṣate, bobhūyiṣate, pratinimittaṃ dviruktir na syāt.
ekasvarasyeti bahu(<-ū)vrīhiḥ kim? vyañjanena saha dvirvacanārtham, tena didaridrāsati.
katham iyāya, āra, ekasyāpi svarasyādyantavad upacārāt, tathā, āṭa, anenijuḥ, samudāyasyāpi dvirvacanam abhyastakāryaṃ ceti.
kathaṃ vṛkṣaṃ vṛkṣaṃ pariṣiñcati, grāmo grāmo ramaṇīyaḥ, gṛhe gṛhe 'śvāḥ, vīpsāyāṃ vartamānasya padasya lokata eva dviruktiḥ siddhā.
tathā, pari pari trigartebhyo vṛṣṭo devaḥ, parer varjane dyotye vibhāṣaiva.
tathā, upary upari grāmam, adho 'dho nagaram, adhy adhi sthāpayati, uparyadho'dhīnāṃ sāmīpya eva. tathā, ekaikaṃ juhoti, āder ekasya vibhakter luk.
tathā, hā priyā me gatagatā naṣṭanaṣṭā, sati saṃbhave puṃvad bhāvo 'pi pīḍāyāṃ gamyamānāyām.
tathā, paṭupaṭuḥ, paṭupaṭvī, paṇḍitapaṇḍitaḥ, paṇḍitapaṇḍitā, sādṛśye guṇavacanasyāguṇavacanasyāpi, bhītabhītaḥ, cakitacakitaḥ.
tathā priyapriyeṇa dadāti, sukhasukhena paśyati, aprāṇiviṣaya eva, tathānye 'py anusartavyāḥ.
tathābhīkṣṇye, pacati pacatitarām, pacati pacatitamām, gacchati gacchatitarām, gacchati gacchatitamām, tamādayaḥ paścāt.
tathā ḍācyavyaktānukaraṇasya ca, paṭapaṭākaroti, paṭapaṭāyate.


svarāder dvitīyasya. Kāt_3,3.2

yena nāprāptinyāyena pūrvasya bādhako 'yam, svarāder dhātor dvitīyasyāvayavasyaikasvarasyānabhyāsasya dvirvacanaṃ bhavatīty adhikṛtaṃ veditavyam, āśiśat, aṭāṭyate, aririṣati.
svarāder iti kim? pāpacyate.
dhātor iti kim? āṭatuḥ.
svarāder iti karmadhārayāt pañcamyā sidhyati.
dvitīyagrahaṇam ihopalakṣaṇam, tena śiṣṭaprayogānusāreṇa kaṇḍūyādīnāṃ tṛtīyasyāpi, kaṇḍūyiyiṣati.
īrṣyater yiśabdasya sano vā dvirvacanam, īrṣyitum icchati, īrṣyiyiṣati, sano 'pi, īrṣyiṣiṣati.
nāmadhātor ādyasya dvitīyasya tṛtīyasya krameṇa yugapad vā, puputrīyiṣati, putitrīyiṣati, putrīyiyiṣati, puputitrīyiyiṣati.
kva cid dvitīyatṛtīyayor api, aśiśvīyiṣati, aśvīyiyiṣati.


na nabadarāḥ saṃyogādayo 'ye. Kāt_3,3.3

svarāder dhātor dvitīyasyāvayavasyaikasvarasyānabhyāsasya nabadarāḥ saṃyogādayo na dvir ucyante, na tu ye pare, undidiṣati, ubjijiṣati, aḍḍiḍiṣati, arciciṣati.
nāmadhātuṣv api, indrīyitum icchati, indidrīyiṣati, evam anye 'py anusartavyāḥ.
aya iti kim? arāryate, aryam ākhyātavān, āraryad ity api syāt.
kathaṃ prorṇonūyate, nāyaṃ ye parataḥ, svarād ādyād dvitīyo 'vayavo vacanād gamyate.


pūrvo 'bhyāsaḥ. Kāt_3,3.4

dhātor dviruktasya yaḥ pūrvaḥ so 'bhyāsasaṃjño bhavati, papāca, dehi.
abhyāsapradeśāḥ, abhyāsasyādir vyañjanam avaśeṣyam [Kāt_3,3.9] ity evam ādayaḥ.


dvayam abhyastam. Kāt_3,3.5

dhātor abhyāsa itaraś ca dvayam abhyastasaṃjñaṃ bhavati, dadati, aiyaruḥ.
dvayam iti kim? paramātrasya mā bhūt, anyathā juhūṣatīty atrābhyastasya ca [Kāt_3,4.15] ity abhyāsasya saṃprasāraṇaṃ na syāt.
abhyastapradeśāḥ, abhyastānām ākārasya [Kāt_3,4.42] ity evam ādayaḥ.


jakṣādiś ca. Kāt_3,3.6

jakṣādir anabhyasto 'py abhyastasaṃjño bhavati, jakṣati, jāgrati, daridrati, cakāsati, śāsati.
pañcaite bhāṣāyāṃ vyavasthitā iti.


caṇparokṣācekrīyitasananteṣu. Kāt_3,3.7

caṇādyanteṣu dvirvacanaṃ bhavaty adhikāravaśāt, apīpacat, aundidat, papāca, pāpacyate, prorṇonūyate, pipakṣati, aṭiṭiṣati.
antagrahaṇaṃ saṃścekrīyitayor api dvirvacanārtham, tenārthān pratīṣiṣati, aṭāṭyate.


juhotyādīnāṃ sārvadhātuke. Kāt_3,3.8

juhotyādīnāṃ sārvadhātuke pare dvirvacanaṃ bhavati, juhoti, ajuhot, juhavāni, jajanāni, jajanyāt, ajajan.
ciklidacaklasacarācaracalācalapatāpatavadāvadaghanāghanapāṭupaṭā vā, iti nāmabhūtāḥ saṃjñā rūḍhāḥ, na ca klider nāmyupadhatvāt kaḥ, klasicaricalipativadihanipāṭayatibhyo nācpratyayo dvirvacanaṃ nipātanaṃ ceti.


abhyāsasyādir vyañjanam avaśeṣyam. Kāt_3,3.9

abhyāsasyādir vyañjanam avaśeṣyaṃ rakṣaṇīyaṃ bhavati, anādir lopanīyam ity arthaḥ, śiśrāya, jaglau, baṃbhramyate.
vyañjanagrahaṇam anādivarṇamātrasya lopo mā bhūt, katham āṭatuḥ, abhyāsajāter avagataṃ śeṣyam, śeṣyaśabdo nivṛttipradhānāṃ sthitim āhety anye.


śiṭparo 'ghoṣaḥ. Kāt_3,3.10

śiṭaḥ paro 'ghoṣo 'vaśeṣyo bhavati, śiṭo lopa ity arthaḥ, cuścyota, tiṣṭheva, caskanda.
śiṭpara iti kim? papsau.
anādyartho 'yam ārambhaḥ.


dvitīyacaturthayoḥ prathamatṛtīyau. Kāt_3,3.11

abhyāsadvitīyacaturthayoḥ sthāne prathamatṛtīyau bhavataḥ, yathāsaṃkhyam āntaratamyāt, cakhāna, ciccheda, ṭiṭhakārayiṣati, tasthau, jughoṣa, paphāla, ḍuḍhauke, dadhyau, babhāra.
katham ūḍham ākhyātavān, aujaḍhat, asiddhaṃ bahiraṅgam antaraṅga ity eke.


ho jaḥ. Kāt_3,3.12

abhyāsahakārasya jakāro bhavati, jaghāna, juhoti.


kavargasya cavargaḥ. Kāt_3,3.13

abhyāsakavargasya cavargo bhavati yathāsaṃkhyam, cakāra, cakhāna, jagāma, jaghāsa, ñuṅuve.


na kavateś cekrīyite. Kāt_3,3.14

kavater abhyāsasya cavargo na bhavati cekrīyite pare, kokūyate kharaḥ. svavikaraṇanirdeśāt kautikuvatyor mā bhūt, cokūyate.


hrasvaḥ. Kāt_3,3.15

svarāntasyābhyāsasya hrasvo bhavati, tasthau, lulūṣati, ḍuḍhauke.


ṛvarṇasyākāraḥ. Kāt_3,3.16

abhyāsa ṛvarṇasya akāro bhavati, vavṛdhe, cakratuḥ.


dīrgha iṇaḥ parokṣāyām aguṇe. Kāt_3,3.17

iṇo dhātor abhyāsasya parokṣāyām aguṇe dīrgho bhavati, īyatuḥ, īyuḥ.
kṛte dvirvacana iyo bādhakaṃ yatvam iti vacanam.
aguṇa iti kim? iyayitha.


asyādeḥ sarvatra. Kāt_3,3.18

parokṣāyāṃ sarvatra guṇiny aguṇe cābhyāsasyāder asya dīrgho bhavati, āṭitha, āṭatuḥ.
asyeti kim? iyeṣa, uvoṣa.
āder iti kim? papāca.


tasmān nāgamaḥ parādir antaś cet saṃyogaḥ. Kāt_3,3.19

tasmād dīrghībhūtād abhyāsāt parādir nakārāgamo bhavati, dhātor antaś cet saṃyogaḥ syāt, parokṣāyāṃ parataḥ, ānarccha, ānarcchatuḥ, ānarcchuḥ, ānañja, ānañjatuḥ, ānañjuḥ.
tasmād iti kim? āñcha, āñchatuḥ, āñchuḥ, nāyam akāralopasya bādhako dīrghaḥ.
antaś cet saṃyoga iti kim? āṭatuḥ.


ṛkāre ca. Kāt_3,3.20

tasmād dīrghībhūtād abhyāsāt parādir nakārāgamo bhavati parokṣāyām ṛkāre ca parataḥ, ānṛdhe, ānṛdhāte, ānṛdhire.
katham ārathuḥ, nimittābhāvāt.


aśnoteś ca. Kāt_3,3.21

tasmād dīrghībhūtād abhyāsād aśnoteś ca parādir nakārāgamo bhavati, parokṣāyāṃ parataḥ, vyānaśe, vyānaśāte, vyānaśire.
svavikaraṇanirdeśād aśnāter na syāt, āśatuḥ.


bhavater aḥ. Kāt_3,3.22

bhavater abhyāsasya parokṣāyām akāro bhavati, babhūva, babhūvatuḥ, babhūvuḥ.


nijivijiviṣāṃ guṇaḥ sārvadhātuke. Kāt_3,3.23

nijyādīnām abhyāsasya sārvadhātuke guṇo bhavati, arthād ikārasya, nenekti, nenijyāt, vevekti, vevijyāt, anenek, avevek, veveṣṭi, veveṣṭu.


bhṛñhāṅmāṅām it. Kāt_3,3.24

bhṛñhāṅmāṅām abhyāsasya sārvadhātuke para id bhavati, bibharti, bibhṛyāt, jihīte, ajihīta, mimīte, amimīta.


arttipipartyoś ca. Kāt_3,3.25

anayor abhyāsasya id bhavati sārvadhātuke pare, iyartti, iyṛyāt, pipartti, pipṛyāt.
pṛthagyogo vaicitryārthaḥ.


sany avarṇasya. Kāt_3,3.26

sani pare yo 'bhyāsas tasyāvarṇasye(<-a i)d bhavati, pipakṣati, pipāsati.
sany abhyāsasyeti kim? pāpaciṣate.


uvarṇasya jāntaḥsthāpavargaparasyāvarṇe. Kāt_3,3.27

sani parato yo 'bhyāsas tasyovarṇasya jāntaḥsthāpavargaparasyāvarṇe para id bhavati, ju iti sautro 'yaṃ dhātuḥ, jijāvayiṣati.
yu, yiyāvayiṣati, yiyaviṣati.
ru, rirāvayiṣati.
lū, lilāvayiṣati.
pūñ, pipāvayiṣati, pūṅas tu, pipaviṣate.
bhū, bibhāvayiṣati.
uvarṇasyeti kim? bobhaviṣati.
vacanam idaṃ jñāpanārtham, ini yat kṛtaṃ tat sarvasthānivad iti tena juhāvayiṣatīty ādayaḥ siddhāḥ.

śrusrudrupruplucyuṅāṃ vā vaktavyam, śiśrāvayiṣati, śuśrāvayiṣati, sisrāvayiṣati, susrāvayiṣati, didrāvayiṣati, dudrāvayiṣati, p(<-v)iprāvayiṣati, puprāvayiṣati, piplāvayiṣati, puplāvayiṣati, cicyāvayiṣati, cucyāvayiṣati.


guṇaś cekrīyite. Kāt_3,3.28

cekrīyite yo 'bhyāsas tasya guṇo bhavati, cecīyate, popūyate, bebhiditā.
varṇāntatvād nāmina eva.


dīrgho 'nāgamasya. Kāt_3,3.29

cekrīyite yo 'bhyāsas tasyānāgamasya dīrgho bhavati, pāpacyate.
anāgamasyeti kim? vanīvacyate, varīvṛścyate.
anāgamasyeti vacanam abhyāsavikāreṣv apavādo notsargaṃ bādhata iti jñāpanārtham, tena mīmāṃsate.


vancisransidhvansibhransikasipatipadiskandām anto nī. Kāt_3,3.30

eṣāṃ cekrīyite yo 'bhyāsas tasyāto 'nto nīr bhavati, vanīvacyate, sanīsrasyate, danīdhvasyate, banībhrasyate, canīkasyate, panīpatyate, panīpadyate, canīskadyate.
dīrghavidhānād guṇo nāśaṅkate.


ato 'nto 'nusvāro 'nunāsikāntasya. Kāt_3,3.31

anunāsikāntasya dhātoś cekrīyite pare yo 'bhyāsas tasyāto 'nto 'nusvāro bhavati, baṃbhaṇyate, baṃbhaṇitā, yaṃyamyate, yaṃyamitā.
takāra uccāraṇārthaḥ.
pratipadoktagrahaṇāt, bābhāmyate.
punar antagrahaṇam anusvārasyāpi sthityartham.


japādīnāṃ ca. Kāt_3,3.32

japa ity evam ādīnāṃ cekrīyate yo 'bhyāsas tasyāto 'nto 'nusvāro bhavati, jaṃjapyate, jaṃjapitā, jaṃjabhyate, jaṃjabhitā.
japa, jabha, daha, danśa, bhanja, paśa, ṣaḍ ete japādayaḥ.


caraphalor uc ca parasyāsya. Kāt_3,3.33

caraphaloś cekrīyite yo 'bhyāsas tasyāto 'nto 'nusvāro bhavati, parasyāsyoś ca bhavati, caṃcūryate, caṃcuritā, paṃphulyate, paṃphulitā.


ṛmato rīḥ. Kāt_3,3.34

ṛmato dhātoś cekrīyite yo 'bhyāsas tasyāto 'nto rīr bhavati, narīnṛtyate, parīpṛcchyate.


alope samānasya sanval laghunīni caṇpare. Kāt_3,3.35

samānasaṃjñakasyālope sati laghuni dhātvakṣare 'bhyāsasya ini caṇpare sanvat kāryaṃ bhavati, apīpacat, alīlavat, aśiśravat.
alope samānasyeti kim? acakathat.
kathaṃ paṭum ākhyātavān, apīpaṭat, vṛddhau sandhyakṣaralopaḥ.
laghunīti kim? atatakṣat.
katham ajījāgarat, anekavarṇavyavadhāne 'pi laghuni syād eveti matam, at tvarādīnāṃ ca [Kāt_3,3.37] iti vacanāt.
inīti kim? acakamata.
inīti jātinirdeśāt, vāditavantaṃ prayojitavān, avīvadad vīṇāṃ parivādakeneti, inīno lope 'pi syāt.
caṇpara iti kim? riramayiṣati, dīrgho laghor mā bhūt.


dīrgho laghoḥ. Kāt_3,3.36

samānasaṃjñakasyālope sati laghvantasyābhyāsasya laghuni dhātvakṣara ini caṇpare dīrgho bhavati, apīpacat, ajūhavat.
laghor iti kim? atitrapat.


at tvarādīnāṃ ca. Kāt_3,3.37

tvarādīnām abhyāsasya laghuni dhātvakṣara ini caṇpare 'd bhavati, atatvarat, asasmarat.
tvara, smṛ, dṝ, pratha, mrada, stṛ, spaśa.
vā veṣṭiceṣṭī.
īc ca gaṇaḥ.


ito lopo 'bhyāsasya. Kāt_3,3.38

itaḥ sūtrād ārabhyābhyāsasya lopo bhavaty adhikṛtaṃ veditavyam, tena pūrvokte sanvadbhāve saty ayaṃ na syāt, amīmapat, adīdapat.
punar abhyāsagrahaṇaṃ samastalopārtham.


sani mimīmādārabhalabhaśakapatapadām is svarasya. Kāt_3,3.39

miṅādīnāṃ svarasya sani para is ādeśo bhavati, abhyāsalopaś ca, ḍumiṅ, mitsati, mīñ mīṅ vā, pramitsati, pramitsate.
mā iti meṅmāṅor api grahaṇam, pramitsate, upamitsate.
dāsaṃjñakaḥ, ditsati, dhitsati.
rabha, āripsate.
labha, ālipsate.
śakḷ śaka, śikṣati.
patḷ pitsati.
pada pitsate.
kathaṃ pipatiṣati, sanīti dvisakāro 'yaṃ nirdeśo vyaktir veti.

pratiritsatīti vaktavyam, pratipūrvo rādho hiṃsāyām iti.


āpnoter īḥ. Kāt_3,3.40

āpnoteḥ svarasya īr bhavati sani pare 'bhyāsalopaś ca, īpsati.
ṛdhijñapyor īrītau vaktavyau sani sakārādau, īrtsati, jñīpsati.


danbher ic ca. Kāt_3,3.41

danbheḥ svarasya id bhavati, cakārād īc ca, sani sakārādau, abhyāsalopaś ca, dhipsati, dhīpsati.

muco 'karmakasyaud vā vaktavyaḥ, mokṣate vatsaḥ svayam eva, mumukṣate vatsaḥ svayam eva, ānukūlyāt karmakartṛtvam.


digi dayateḥ parokṣāyām. Kāt_3,3.42

deṅaḥ parokṣāyāṃ digy ādeśo bhavati, abhyāsalopaś ca, tipā dhātur eva nirdiśyate, digye, digyāte, digyire.
daya dāna ity asyāmā vyavadhānāt, dayāṃcakre.


iti daurgasiṃhyāṃ vṛttāv ākhyāte tṛtīyaḥ pādaḥ samāptaḥ.



saparasvarāyāḥ saṃprasāraṇam antaḥsthāyāḥ. Kāt_3,4.1

saha pareṇa dhātusvareṇāntaḥsthāyāḥ saṃprasāraṇaṃ bhavaty adhikṛtaṃ veditavyam, pareṇaiva sasvaratvaṃ lokataḥ siddham, paragrahaṇaṃ spaṣṭārtham, saṃprasāraṇaṃ yvṛto 'ntaḥsthānimittā nityatvena sthitā anvākhyāsyante.
antaḥsthāgrahaṇam abhyāsavikārabādhanārtham, tena vivyathe, vivyādhe, ity ādīnāṃ yasyābhyāse saṃprasāraṇaṃ siddham.


grahijyāvayivyadhivaṣṭivyacipracchivraścibhrasjīnām aguṇe. Kāt_3,4.2

grahyādīnām antaḥsthāyāḥ saparasvarāyāḥ saṃprasāraṇaṃ bhavati, aguṇe pratyaye pare, gṛhyate, gṛhṇāti.
jīyate, jināti.
ūyatuḥ, ūyuḥ, na vāśvyor aguṇe ca [Kāt_3,4.6] iti pratiṣedhabādhanārthaṃ veño vayir ucyate.
vidhyate, vidhyati.
ūśuḥ, uśanti.
vicyate, vicati, kuṭāditvād aguṇatvam, katham uruvyacāḥ, asun auṇādikatvāt. pṛcchyate, pṛcchati, kathaṃ praśnaḥ, praśnākhyānayoḥ [Kāt_4,5.90] iti vacanāt.
vṛścyate, vṛścati.
bhṛjjyate, bhṛjjati.
aguṇa iti kim? grahītā.


svapivaciyajādīnāṃ yaṇparokṣāśīḥṣu. Kāt_3,4.3

svapivacyor yajādīnām antaḥsthāyāḥ saparasvarāyāḥ saṃprasāraṇaṃ bhavati, yaṇi parokṣāyām āśiṣi cāguṇe parataḥ, supyate, suṣupatuḥ, supyāt.
ucyate, ūcatuḥ, ucyāt.
ijyate, ījatuḥ, ijyāt.

yajo vapo vahaś caiva veñvyeñau hvayatis tathā,
vadvasau śvayatiś caiva nava yajādayaḥ smṛtāḥ.


parokṣāyām abhyāsasyobhayeṣām. Kāt_3,4.4

ubhayeṣāṃ grahādisvapādīnām abhyāsasyāntaḥsthāyāḥ saparasvarāyāḥ saṃprasāraṇaṃ bhavati, parokṣāyāṃ parataḥ, guṇyartho 'yam, jagrāha, jagrahitha, jijyau, jijyitha, uvāya, uvayitha.
svapādīnāṃ ca, suṣvāpa, suṣvapitha, uvāca, uvacitha, iyāja, iyajitha.
parokṣāyām iti kim? vivakṣati, vāvacyate.


vyatheś ca. Kāt_3,4.5

vyather abhyāsasyāntaḥsthāyāḥ saparasvarāyāḥ saṃprasāraṇaṃ bhavati parokṣāyāṃ parataḥ, vivyathe, vivyathāte, vivyathire.
parokṣāyām iti kim? vāvyathyate.


na vāśvyor aguṇe ca. Kāt_3,4.6

veñ, śvi, ity etayor abhyāsasyāntaḥsthāyāḥ saparasvarāyāḥ saṃprasāraṇaṃ na bhavati, parokṣāyām aguṇe guṇini ca, vavau, vavitha, vavatuḥ, vavuḥ, śiśvāya, śiśvayitha, śiśviyatuḥ, śiśviyuḥ.
aguṇa iti vacanād veño 'nabhyāso 'pi gṛhyate.
śvayater vā [Kāt_3,4.12] iti parasya vibhāṣāsty eva.


svapisyamivyeñāṃ cekrīyite. Kāt_3,4.7

svapisyamivyeñām aprāptaṃ saṃprasāraṇaṃ bhavati cekrīyite pare, soṣupyate, sesimyate, vevīyate.


svāpeś caṇi. Kāt_3,4.8

svāper inantasya caṇi parataḥ saṃprasāraṇaṃ bhavati, asūṣupat.
svāper inantasyeti kim? svāpam akarot, asuṣupat.


grahisvapipracchāṃ sani. Kāt_3,4.9

eṣāṃ sani pare saṃprasāraṇaṃ bhavati, jighṛkṣati, suṣupsati, pipṛcchiṣati.


cāyaḥ kiś cekrīyite. Kāt_3,4.10

cāyaś cekrīyite pare kir bhavati, cekīyate.


pyāyaḥ piḥ parokṣāyām. Kāt_3,4.11

pyāyaś cekrīyite pare parokṣāyāṃ ca pir bhavati, pepīyate, āpipye, āpipyāte, āpipyire.


śvayater vā. Kāt_3,4.12

śvayateś cekrīyite pare parokṣāyāṃ ca saṃprasāraṇaṃ bhavati vā, śośūyate, śeśvīyate, śuśāva, śuśuvatuḥ, śiśvāya, śiśviyatuḥ.


kārite ca saṃścaṇoḥ. Kāt_3,4.13

śvayateḥ saṃścaṇor yat kāritaṃ tasmin saṃprasāraṇaṃ bhavati vā, śuśāvayiṣati, śiśvāyayiṣati, aśūśavat, aśiśvayat.
ini kṛtasya sthānivadbhāvāc chudvirvacanam.


hvayater nityam. Kāt_3,4.14

hvayateḥ saṃścaṇor yat kāritaṃ tasmin nityaṃ saṃprasāraṇaṃ bhavati, juhāvayiṣati, ajūhavat.
dvirvacananimitte kāritavyavadhāna eva yathā syād iti vacan, hvāyakayitum icchati, jihvāyakayiṣati, ajahvāyakat, iti.


abhyastasya ca. Kāt_3,4.15

hvayater abhyastamātrasyāntaḥsthāyāḥ saparasvarāyāḥ saṃprasāraṇaṃ bhavati, juhāva, johūyate, juhūṣati.


dyutisvāpyor abhyāsasya. Kāt_3,4.16

dyutisvāpyor abhyāsasya saṃprasāraṇaṃ bhavati, didyute, didyutyate, didyotiṣate, adidyutat, suṣvāpayiṣati.
svāper inantasya grahaṇād na ghañādau, tena siṣvāpayiṣati(<-siāṣvaº).


na saṃprasāraṇe. Kāt_3,4.17

saṃprasāraṇe kṛte punaḥ saṃprasāraṇaṃ na bhavati, vidhyate, vevidhyate, vivyathe, vividhatuḥ, vividhuḥ, saṃvivyatuḥ, saṃvivyuḥ.
ekadeśavikṛtasyānanyavadbhāvād vyaktau jātau ca vacanam.


vaśeś cekrīyite. Kāt_3,4.18

vaśeś cekrīyite pare saṃprasāraṇaṃ na bhavati, vāvaśyate.


pracchādīnāṃ parokṣāyām. Kāt_3,4.19

pracchivraścibhrasjīnāṃ parokṣāyāṃ saṃprasāraṇaṃ na bhavati, papracchatuḥ, papracchuḥ, vavraścatuḥ, vavraścuḥ, babhrajjatuḥ, babhrajjuḥ.


sandhyakṣarāntānām ākāro 'vikaraṇe. Kāt_3,4.20

sandhyakṣarāntānāṃ dhātūnām avikaraṇaviṣaya ākāro bhavati, dheṭ, dhātā.
glai, glātā.
mlai, mlātā.
do, dātā.
suglaḥ, sumlaḥ, upasarge tv āto ḍaḥ syāt.
antagrahaṇaṃ dhātusaṃjñākāle sandhyakṣarārtham, tena cetā, stotā.
avikaraṇa iti kim? glāyati, mlāyati.


na vyayateḥ parokṣāyām. Kāt_3,4.21

vyeño dhātoḥ parokṣāyām ākāro na bhavati, saṃvivyāya, saṃvivyayitha.
aguṇe saṃprasāraṇam asty eva.


mīnātiminotidīṅāṃ guṇavṛddhisthāne. Kāt_3,4.22

eṣāṃ guṇavṛddhyoḥ prasaṅga ākāro bhavati, mīñ, pramātā, pramāpayati.
ḍumiñ, nimātā, nimāpayati.
dīṅ, upadātā, upadāpayati, upadāyo varttate.
iṅābhyāṃ ceti ghañ syāt.
guṇavṛddhisthāna iti kim? pramīyate.
varṇāntavidhitvād abhyāsasya na syāt, pramemīyate.


sani dīṅaḥ. Kāt_3,4.23

dīṅaḥ sany ākāro bhavati, upadidāsate, nāmyantānām aniṭām [Kāt_3,5.17] ity aguṇatvād vacanam.


smijikrīṅām ini. Kāt_3,4.24

eṣām ini para ākāro bhavati, vismāpayate, jāpayati, krāpayati, adhyāpayati.
hetukartṛbhaye smiṅo 'bhidhānāt, kuñcikayainaṃ vismāyayati, karaṇād bhaye na syāt.
bhātir inanto hetubhaye 'pi vartate, muṇḍo bhāpayate.
bhīṣicinti- [Kāt_4,5.83] iti vacanād bhiyaḥ ṣāntatā, muṇḍo bhīṣayate.
visphuraṇaṃ visphāraḥ, taṃ karotīty in, visphārayati, visphorayati.
hetuvivakṣāyām in.
capa sāntvane cayane 'pi vṛttiḥ, cāpayati, ciñas tu cāyayati.
ḍuvapi prajane 'pi, purovāto gāḥ pravāpayati.
vī prajane, pravāyayati, garbhaṃ grāhayatīty arthaḥ.
tapaḥ sādhayati, dharmaṃ sādhayatīti pāralaukike 'pi sādhinā bhavitavyam eva.
sidhu gatyām ity anena ca, annaṃ sedhayati, grāmaṃ sedhayatīti bhavitavyam eva.
sidhyatināpi, tapas tāpasaṃ sedhayati.
kas tvām ullāpayate, śyeno varttikām ullāpayate, lāter evāyaṃ prayogaḥ, visaṃvādābhibhavayor liyaḥ kārite prayogo nāsty anabhidhānāt, rucādir ayam, vilātā, viletā, vilāsyate, vileṣyate, vilāya, vilīya, lāter liyaḥ prayogo 'nekārthatvād dhātūnām iti.


sṛjidṛśor āgamo 'kāraḥ svarāt paro dhuṭi guṇavṛddhisthāne. Kāt_3,4.25

sṛjidṛśoḥ svarāt paro dhuḍādau pratyaye guṇavṛddhisthāne 'kārāgamo bhavati, sraṣṭā, asrākṣīt, draṣṭā, adrākṣīt.
dhuṭīti kim? sasarja, dadarśa.
guṇavṛddhisthāna iti kim? sṛkṣīṣṭa, dṛkṣīṣṭa.

yogavibhāgāt spṛśādīnāṃ vā, spṛśa, spraṣṭā, asprākṣīt.
mṛśa, mraṣṭā, amrākṣīt.
kṛṣa, kraṣṭā, akrākṣīt.
tṛpa, traptā, atrāpsīt.
dṛpa, draptā, adrāpsīt.
pakṣe, sparṣṭā, aspārkṣīd ity ādi.


dīṅo 'nto yakāraḥ svarādāv aguṇe. Kāt_3,4.26

dīṅo 'nto yakāro bhavati, svarādāv aguṇe pratyaye pare, upadidīye, upadidīyāte, upadidīyire.
dīṅo 'vayavatvena dvirvacanaṃ syād ātvaṃ ca na syāt.


ālopo 'sārvadhātuke. Kāt_3,4.27

dhātor ākārasya lopo bhavati, asārvadhātuke svarādāv aguṇe pratyaye pare, papuḥ, tasthuḥ, godaḥ, saṃsthā.
asārvadhātuka iti kim? yānti.
svarādāv iti kim? glāyate.
aguṇa iti kim? dānam.


iṭi ca. Kāt_3,4.28

dhātor ākārasya lopo bhavati, iṭi pare, papitha, daditha.
iṭīti kim? papātha, guṇyartham idam.


dāmāgāyatipibatisthāsyatijahātīnām īkāro vyañjanādau. Kāt_3,4.29

dāsaṃjñakamārūpagāyatipibatisthāsyatijahātīnām anta īkāro bhavati, vyañjanādāv aguṇe pratyaye pare, dīyate, dhīyate, mīyate, gīyate.
gāyatīti nirdeśād gāṅ gatāv ity asya gāyata iti bhavitavyam eva.
pīyate, pātes tu pāyate.
sthīyate, avasīyate.
syatīti nirdeśāt, sāyate, sāsāyate, sanoter ye vātvam. hīyate, hāṅas tu hāyate.


āśiṣy ekāraḥ. Kāt_3,4.30

dāmādīnām āśiṣy aguṇe vyañjanādau parata ekāro bhavati, deyāt, dheyāt, meyāt, geyāt, peyāt, stheyāt, avaseyāt, heyāt.
aguṇa iti kim? dāsīṣṭa, māsīṣṭa.

vā saṃyogāder astha iti vaktavyam, gleyāt, glāyāt.
mleyāt, mlāyāt.
astha iti kim? stheyāt.


ana us sijabhyastavidādibhyo 'bhuvaḥ. Kāt_3,4.31

sijabhyastavidādibhyo bhūvarjitebhyaḥ parasyāna us ādeśo bhavati, sic, akārṣuḥ, udaguḥ, aduḥ, parasya na luglopa iti.
abhyaste, adaduḥ, ajuhavuḥ, anenijuḥ.
vidādi, vida jñāne, ādanta, dviṣa.
aviduḥ, aruḥ, aluḥ, adviṣuḥ.
gaṇakṛtam anityam iti vā syāt, hyastany ana evārthāt, avidan, arān, alān, adviṣan.
abhuva iti kim? abhūvan.


icas talopaḥ. Kāt_3,4.32

icas tapratyayasya sarvasya lopo bhavati, apādi, alāvi.
icas ta iti kim? akāritarām.


her akārād ahanteḥ. Kāt_3,4.33

dhātor vihitasya her akārāt parasya lopo bhavati, ahanteḥ, paca, paṭha, bhava, dīvya.
her vyaktitvāt, pacatāt.
akārād iti kim? yāhi.
ahanter iti kim? jahi śatrūn, saṃnipātalakṣaṇasya varṇagrahaṇe nimittatvāt.


noś ca vikaraṇād asaṃyogāt. Kāt_3,4.34

noś ca vikaraṇād asaṃyogāt parasya her lopo bhavati, cinu, sunu.
vikaraṇād iti kim? nuhi.
asaṃyogād iti kim? rādhnuhi.


ukārāc ca. Kāt_3,4.35

ukārāc ca vikaraṇāt parasya her lopo bhavati, tanu, kuru.
vikaraṇād iti kim? nuhi.


ukāralopo vamor vā. Kāt_3,4.36

asaṃyogasya vikaraṇasyokārasya lopo bhavati vā vamoḥ parataḥ, sunvaḥ, sunmaḥ, sunuvaḥ, sunumaḥ, tanvaḥ, tanmaḥ, tanuvaḥ, tanumaḥ.
ādyantavadbhāvāt, sunomi, tanomīti paratvāt svarādeśatvād vā siddham.


karoter nityam. Kāt_3,4.37

kṛñaḥ parasya vikaraṇokārasya nityaṃ lopo bhavati vamoḥ parataḥ, kurvaḥ, kurmaḥ.


ye ca. Kāt_3,4.38

karoter nityaṃ vikaraṇokārasya nityaṃ lopo bhavati ye pratyaye pare, kuryāt, kuryātām, kuryuḥ.


asyokāraḥ sārvadhātuke 'guṇe. Kāt_3,4.39

karoter akārasyāguṇe sārvadhātuke para ukāro bhavati, kurutaḥ, kurvanti, kuru, pratyayalopalakṣaṇatvāt, guṇo naiva svarūpanirdeśāt.
sārvadhātuka iti kim? saṃcaskaruḥ.
aguṇa iti kim? karomi.


rudhāder vikaraṇāntasya lopaḥ. Kāt_3,4.40

rudhāder yo vikaraṇas tasyāntāvayavasya lopo bhavati, aguṇe sārvadhātuke pare, runddhaḥ, rundhanti, bhinttaḥ, bhindanti.
aguṇa iti kim? ruṇaddhi.


aster ādeḥ. Kāt_3,4.41

aster āder akārasyāguṇe sārvadhātuke pare lopo bhavati, staḥ, santi.
aguṇa iti kim? asti.


abhyastānām ākārasya. Kāt_3,4.42

abhyastasaṃjñakānām ākārasya lopo bhavati, aguṇe sārvadhatuke pare, mimate, mimatām, jihate, jihatām, datte, dhatte.
aguṇa iti kim? jahāti.


kryādīnāṃ vikaraṇasya. Kāt_3,4.43

kryādīnāṃ dhātūnām aguṇe sārvadhātuke vikaraṇākārasya lopo bhavati, krīṇate, krīṇanti, prīṇate, prīṇanti.
kathaṃ stabhnantīty upalakṣaṇatvāt.
kryādīnām iti kim? dīvyāmaḥ, sīvyāmaḥ.
vikaraṇasyeti sukhapratipattyartham.
aguṇa iti kim? krīṇāti.


ubhayeṣām īkāro vyañjanādāv adaḥ. Kāt_3,4.44

rāśyapekṣayobhayaśabdo vyaktyapekṣayā bahuvacanam, ubhayeṣām abhyastakryādivikaraṇānāṃ dāvarjitānām ākārasya vyañjanādāv aguṇe sārvadhātuka īkāro bhavati, mimīte, jihīte, lunīte, punīte.
vyañjanādāv iti kim? mimate, krīṇate.
aguṇa iti kim? jahāti, krīṇāti.
sārvadhātuka iti kim? lālāyate.
ada iti kim? datse, dhatse.


ikāro daridrāteḥ. Kāt_3,4.45

daridrāter ākārasyāguṇe sārvadhātuke vyañjanādāv ikāro bhavati, daridritaḥ, daridrithaḥ.
aguṇa iti kim? daridrāti.
sārvadhātuka iti kim? daridrāṇam, daridrāyakaḥ, didaridrāsati.

bhiyo veti vaktavyam, bibhitaḥ, bibhītaḥ.


lopaḥ saptamyāṃ jahāteḥ. Kāt_3,4.46

jahāter antasya saptamyām aguṇe lopo bhavati, jahyāt, jahyātām.

vyañjanādāv aguṇe sārvadhātuka itvaṃ vā vaktavyam, jahitaḥ, jahītaḥ.
hau cātvam itvam ītvaṃ ceṣṭam, jahāhi, jahihi, jahīhi.


dhuṭi hanteḥ sārvadhātuke. Kāt_3,4.47

hanter dhuḍādau sārvadhātuke 'guṇe 'ntasya nakārasya lopo bhavati, hataḥ, hathaḥ, āhate, āhatām.
dhuṭīti kim? hanvaḥ, hanmaḥ.
aguṇa iti kim? hanti.
pratiṣiddheṭāṃ madhye hanter eva sārvadhātuke saṃbhavadarśanārtham idam.


śāser id upadhāyā aṇavyañjanayoḥ. Kāt_3,4.48

śāser upadhāyā id bhavati, aṇi vyañjanādāv aguṇe, anvaśiṣat, śiṣyate, śiṣṭaḥ.
kathaṃ mitraṃ śāstīti mitraśīḥ, vilopāt svarādeśo vidhir balavān.
aṇā sahacaritaḥ śāsur iha gṛhyate, āśāste, āśāsyamānaḥ.
katham āśīḥ, jñāpakāt.


hanter ja hau. Kāt_3,4.49

hanter jakāro bhavati hau pare, jahi śatrūn.
her vyaktitvād hatāt, paratvāt tātan.


dāstyor e 'bhyāsalopaś ca. Kāt_3,4.50

dāsaṃjñakasyāsteś ca hau pare 'ntasyaitvaṃ bhavati, abhyāsalopaś ca yathāsaṃbhavam, dehi, dhehi.
asa, edhi.
alopaś ceti siddhe 'bhyāsagrahanaṃ samastalopārtham.


asyaikavyañjanamadhye 'nādeśādeḥ parokṣāyām. Kāt_3,4.51

aguṇe parokṣāyāṃ parato 'nādeśāder dhātor asyaikavyañjanamadhyagatasyaitvaṃ bhavati, abhyāsalopaś ca, pecatuḥ, nematuḥ, sehe.

cakārādhikārāt kva cid dīrgho 'pi gṛhyate, rādho hiṃsāyāṃ, aparedhatuḥ.
hiṃsāyām ity eva, ārarādhatuḥ.

rājibhrājibhrāśibhlāśīnāṃ vā vaktavyam, rejatuḥ, rarājatur ity ādi, anyatra na bhavati, cakāśe.
thali ca seṭy apy evam, rejitha, rarājitha.

asahāyavyañjanamadhyagatasyeti kim? tatakṣatuḥ.
anādeśāder iti kim? babhaṇatuḥ.
aguṇa iti kim? ahaṃ papaca.


thali ca seṭi. Kāt_3,4.52

thali ca seṭi parato 'nādeśāder dhātor asyaikavyañjanamadhyagatasyaitvaṃ bhavati, abhyāsalopaś ca, pecitha, nemitha.
seṭīti kim? papaktha.
anādeśāder iti kim? babhaṇitha.
ekavyañjanamadhyagatasyeti kim? vivyayitha.


tṝphalabhajatrapaśranthigranthidanbhīnāṃ ca. Kāt_3,4.53

tṝprabhṛtīnām ata etvaṃ bhavati, abhyāsalopaś ca, parokṣāyām aguṇe thali ca seṭi parataḥ, guṇyādeśādisahāyavyañjanatvād vacanam, teratuḥ, teritha, phelatuḥ, phelitha, bhejatuḥ, bhejitha, trepe, trepāte, trepire, śrethatuḥ, grethatuḥ, debhatuḥ.
anuṣaṅgalopināṃ madhye danbher eveti niyamāt, mamathvān.
niranuṣaṅgaḥ sāhacaryāt, śaśranthitha, jagranthitha, dadambhitha, ity anuṣaṅgiṇāṃ na syāt.
aguṇa iti kim? ahaṃ tatara.

jṝbhramutrasisvanaphaṇasyamāṃ vā vaktavyam, jeratuḥ, jajaratuḥ, jeritha, jajarithety ādi.


na śasadadavādiguṇinām. Kāt_3,4.54

śaser dader vakārādīnāṃ guṇināṃ ca dhātūnām etvam abhyāsalopaś ca na bhavati, aguṇe parokṣāyāṃ thali ca seṭi parataḥ, viśaśasatuḥ, viśaśasitha.
dadade, dadadāte.
vavasatuḥ, vavasitha.
viśaśaratuḥ, viśaśaritha.
ninayitha.


svarādāv ivarṇovarṇāntasya dhātor iyuvau. Kāt_3,4.55

svarādāv aguṇe pratyaye pare dhātor ivarṇo varṇāntasya iyuvau bhavataḥ, nirdiṣṭasya sthānina evāntaratamyāt, śiśriyatuḥ, cikriyatuḥ, cukṣuvatuḥ, pupuvatuḥ, puvanti, ruvanti, luvanti.
svarādāv iti kim? śrīyāt, lūyāt.
aguṇa iti kim? śrayitā, lavitā.
dhātugrahaṇam apy uttarārtham eva.


abhyāsasyāsavarṇe. Kāt_3,4.56

ivarṇovarṇāntasyābhyāsasyāsavarṇe svara iyuvau bhavataḥ, iyeṣa, uvoṣa, iyṛyāt.
asavarṇa iti kim? īṣatuḥ, ūṣatuḥ.


nor vikaraṇasya. Kāt_3,4.57

nor vikaraṇasyokārasyāguṇe svarādāv uv bhavati, āntaratamyāt, prāpnuvanti, prāpnuvantu, śaknuvanti, śaknuvantu.
nor iti kim? kṣaṇvanti.
vikaraṇasyeti kim? tanvanti.


ya ivarṇasyāsaṃyogapūrvasyānekākṣarasya. Kāt_3,4.58

anekākṣarasya dhātor ya ivarṇas tasyāsaṃyogapūrvasya yakāro bhavati, aguṇe svarādau, vivyatuḥ, vivyuḥ, ninyatuḥ, ninyuḥ, digyire, ninyire.
asaṃyogapūrvasyeti kim? śiśriyatuḥ, cikriyatuḥ.
anekākṣarasya dhātor iti kim? adhīyate.


iṇaś ca. Kāt_3,4.59

iṇo dhātor aguṇe svarādau yakāro bhavati, yanti, yantu.
cakāro 'nuktasamuccayārthaḥ, tena iko 'pi syāt, adhiyanti, adhiyantu.


nor vakāro vikaraṇasya. Kāt_3,4.60

nor vikaraṇasyāsaṃyogapūrvasya svarādāv aguṇe vakāro bhavati, sunvanti, cinvanti.
vikaraṇasyeti kim? nuvanti, nonuvaḥ.
asaṃyogapūrvasyeti kim? takṣṇuvanti.


juhoteḥ sārvadhātuke. Kāt_3,4.61

juhoter ukārasya sārvadhātuke svarādāv aguṇe pratyaye pare vakāro bhavati, juhvati, juhvatu.
aguṇa iti kim? juhavāni.
sārvadhātuka iti kim? juhuvuḥ.
svarādāv iti kim? juhuyāt.


bhuvo vo 'ntaḥ parokṣādyatanyoḥ. Kāt_3,4.62

bhuvo dhātor anto vakāro bhavati parokṣādyatanyoḥ svarādyoḥ parataḥ, babhūva, babhūvatuḥ, babhūvuḥ, babhūvitha, abhūvan, abhūvam.
punar vakāro guṇavṛddhibādhanārthaḥ, nityaś ced aguṇādhikāraḥ syāt.
svarādyor iti kim? abhūt, babhūvān.
babhūvuṣa ity asiddhaṃ bahiraṅgam antaraṅga iti.


goher ūd upadhāyāḥ. Kāt_3,4.63

goheḥ kṛtaguṇasya svarādau parata upadhāyā ūd bhavati, gūhayati, gūhitā, gūhakaḥ.
goheḥ kṛtaguṇasyeti kim? juguhuḥ.
upadhāgrahaṇam uttarārthaṃ ca.


duṣeḥ kārite. Kāt_3,4.64

duṣer upadhāyā ūd bhavati kārite pare, dūṣayati.
kārita iti kim? doṣo vartate.
kārita iti saṃjñāpūrvakatvād vā cittavikāre, cittaṃ dūṣayati, cittaṃ doṣayati, prajñāṃ dūṣayati, prajñāṃ doṣayati.


mānubandhānāṃ hrasvaḥ. Kāt_3,4.65

ghaṭādayo mānubandhā anvākhyātāḥ, teṣām upadhāyāḥ kārite pare hrasvo bhavati, ghaṭayati, vyathayati.

hrage hlage sage sthage saṃvaraṇe.
kage nocyate, asyāyam artha iti ca nocyate, kagayati.
can ca, vanu ca nocyate, can ca hiṃsārthaḥ, vanu ca kagevat, canayati, vanayati.
smṛ ādhyāne, smarayati, cintāyām anyatra na bhavati, vismārayati.

janī jṝṣ knasu ranjo 'mantāś ca, janī prādurbhāve, janayati.
jṝṣ, jarayati.
knasu hvaraṇe, knasayati.
ranja rāge, rajayati mṛgān, ranjer mṛgaramaṇe 'nuṣaṅgalopaḥ.
amantāś ca, ramayati, śramayati.

jvalahvalahmalanamo 'nupasargā vā, sopasargās tu nityaṃ mānubandhāḥ, jvala dīptau ghaṭādiḥ, prajvalayati.
tathā hvala hmala calane, prahvalayati, prahmalayati.
amantatvāt, upanamayati.

glāsnāvanuvamaś ca, anupasargā iti kim? praglāpayati, prasnāpayati, upavanayati, udvamayati.
na kamyamicamaḥ.

śamo 'darśane, śamayati rogān, darśane tu na bhavati, niśāmayati rūpam.

skhadir avaparibhyāṃ ca, avaskhadayati, pariskhadayati.
avaparibhyām eveti niyamād anyopasargān na bhavati, praskhādayati, upaskhādayati.

phaṇa gatau paṭhyate mānubandhaś ca, gater anyatra na bhavati, phāṇayati phāṇṭam.

anye sugamā iti nodāhṛtāḥ, katham udghāṭitaḥ kapāṭaḥ, caurasyotkrāthayati, ghañantād in.
saṃkrāmayatīti śantṛṅantād in.


ici vā. Kāt_3,4.66

mānubandhānāṃ dhātūnāṃ kārita ici pare hrasvo bhavati vā, aghaṭi, aghāṭi, avyathi, avyāthi.
kṣaji gatau dāne ca, dakṣa hiṃsāyām iti ghaṭādipāṭhabalād anupadhāyā api dīrghatvam, tena akṣañji, akṣāñji.
adakṣi, adākṣi.


janibadhyoś ca. Kāt_3,4.67

ijmātram iha vartate, janibadhyor ici pare nityaṃ hrasvo bhavati, ajani, abadhi.
yady api bandhane badhis tathāpīci hiṃsāyām, tathā ca bhakṣakaś cen nāsti badhako 'pi na vidyate.
vadhiḥ prakṛtyantaram ity eke.


oto yin-āyī svaravat. Kāt_3,4.68

otaḥ parau yin-āyī svaravad bhavataḥ, gavyati, gavyate.
avo 'pi na syāt, gavājinavad iṣṭatvāt.


autaś ca. Kāt_3,4.69

autaḥ parau yin-āyī svaravad bhavataḥ, nāvyati, nāvyate, yathāsaṃkhyabhayāt pṛthag ucyate.


nāmyantānāṃ yaṇ-āyiyin-āśīścvicekrīyiteṣu ye dīrghaḥ. Kāt_3,4.70

nāmyantānāṃ dhātūnāṃ yaṇādiṣu ye cvau ca parata āntaratamyād dīrgho bhavati, cīyate, mantūyati, agnīyate, paṭūyati, cīyāt.
cvau ca, paṭūkaroti.
cecīyate.
ya iti kim? kṛṣīṣṭa, nāmīti saṃbhavadarśanārtham idam.


iṇo 'nupasṛṣṭasya. Kāt_3,4.71

iṇo dhātor anupasṛṣṭasyaivāśiṣi ye dīrgho bhavati.
īyāt, īyāstām.
anupasṛṣṭasyeti kim? anviyāt.
yaṇo vyavahitapāṭhān nehānuvṛttir iti gamyate, tena samīyate, niyamo na syāt.


ṛta īdantaś cvicekrīyitayin-āyiṣu. Kāt_3,4.72

ṛdantasya cvicekrīyitayin-āyiṣu parata īdanto bhavati, mātrīkaroti, jehīyate, svasrīyati, duhitrīyate.
ṛta iti kim? cekīryate.


ir any aguṇe. Kāt_3,4.73

ṛdantasyāni vikaraṇe 'guṇa ikāro bhavati, ādriyate, ādhriyate.
ṛta iti kim? kirati, girati.
aguṇa iti kim? smarati, ādeśād āgamo vidhir balavān iti.


yaṇāśiṣor ye. Kāt_3,4.74

ṛdantasya yaṇāśiṣor ye para ikāro 'nto bhavati, kriyate, kriyāt.
ya iti kim? kṛṣīṣṭa.


guṇo 'rtisaṃyogādyoḥ. Kāt_3,4.75

arteḥ saṃyogādeś ca dhātor yaṇāśiṣor ye pare guṇo bhavati, aryate, aryāt, smaryate, smaryāt.
asiddhaṃ bahiraṅgam antaraṅga iti saṃskriyate, saṃskriyāt.


cekrīyite ca. Kāt_3,4.76

arteḥ saṃyogādeś ca dhātoś cekrīyite(<-cekrīyate) pare guṇo bhavati, arāryate, sāsmaryate.


ghrādhmor ī. Kāt_3,4.77

ghrā, dhmā, ity etayoś cekrīyite para īkāro bhavati, jeghrīyate, dedhmīyate.
hanter ghnīr vā vaktavyam, jeghnīyate, jaṃghanyate.


yiny avarṇasya. Kāt_3,4.78

yini pare 'varṇasya īkāro bhavati, vastrīyati, mālīyati.
cvau ca, dīrghībhavati, mālīsyāt.

aśanāyodanyadhanāyā bubhukṣāpipāsākāṅkṣāsu nipātā rūḍhāḥ, aśanam icchati bhoktum, aśanāyati.
udakam icchati pātum, udanyati.
dhanam icchati tṛṣṇak, dhanāyati.


ader ghasḷ sanadyatanyoḥ. Kāt_3,4.79

adeḥ sthāne sanadyatanyoḥ parato ghasḷr ādeśo bhavati, ḷd aṇarthaḥ, jighatsati, aghasat.


vā parokṣāyām. Kāt_3,4.80

parokṣāyāṃ parato 'der ghasḷr ādeśo bhavati vā, āda, ādatuḥ, jaghāsa, jakṣatuḥ.
ghasḷ adane, sautro 'yaṃ bhāṣāyāṃ maragviṣaya eva. 


veñaś ca vayiḥ. Kāt_3,4.81

veño dhātoḥ parokṣāyāṃ parato vayir bhavati vā, uvāya, ūyatuḥ, vavau, vavatuḥ.
ikāraḥ svarūpagrāhakaḥ.


hanter vadhir āśiṣi. Kāt_3,4.82

hanter vadhir bhavati, āśiṣi parataḥ, vadhyāt, vadhyāstām.


adyatanyāṃ ca. Kāt_3,4.83

hanter adyatanyāṃ ca parato vadhir bhavati, avadhīt, avadhiṣṭām.
anāntatvād iṭi kṛte vā dīrgho na syāt, ijnirdeśasya svarūpagrāhakatvāt.
vāśabdo vyavasthāvācīha smaryate, tenātmanepade vā, āhata, āhasātām, āvadhiṣṭa, āvadhiṣātām.


iṇo gā. Kāt_3,4.84

iṇo dhātor adyatanyāṃ gādeśo bhavati, agāt, agātām.
iṇvad iko 'pi, adhyagāt.


iṅaḥ parokṣāyām. Kāt_3,4.85

iṅaḥ parokṣāyāṃ gādeśo bhavati, adhijage, adhijagāte, adhijagire.
iṅa iti kim? iṭ gatau, udiyāya.
adyatanīkriyātipattyor vā gīr ādeśa iṣyate, adhyagīṣṭa, adhyaiṣṭa, adhyagīṣyata, adhyaiṣyata.
ini saṃścaṇor api gāyater adhyayane 'pi vṛttiḥ, adhijigāpayiṣati, adhyajīgapat.
iṅas tu, adhyāpipayiṣati, adhyāpipat.


sanīṇ-iṅor gamiḥ. Kāt_3,4.86

sani pare iṇ-iṅor gamir ādeśo bhavati, grāmaṃ jigamiṣati, vedān adhijigāṃsate.
iko 'pi, adhijigamiṣati.
gamḷ bodhane sani nābhidhīyate cet tathāyam api, arthān pratīṣiṣati.
iṭ gatau bodhane 'pi dṛśyate, gamayati, adhigamayati, gaminaiva siddham, arthān pratyāyayati, śāstram adhyāpayatīti bhavitavyam eva.


aster bhūr asārvadhātuke. Kāt_3,4.87

aster bhūr ādeśo bhavati, asārvadhātukaviṣaye, bhavitā, bhūtaḥ, bhaviṣyati, bhavyam, svarād yaḥ [Kāt_4,2.10]. tipā nirdeśaḥ kim? asitā.


bruvo vaciḥ. Kāt_3,4.88

bruvo dhātor vacir bhavati, asārvadhātukaviṣaye, vaktā, vakṣyati, vācyam, ṛvarṇavyañjanāntād ghyaṇ [Kāt_4,2.35].


cakṣiṅaḥ khyāñ. Kāt_3,4.89

cakṣiṅaḥ khyāñ ādeśo bhavati, asārvadhātukaviṣaye, ākhyātā, ākhyāsyati, ākhyāsyate, ñanubandhatvād ubhayapadam.
ākhyeyam, āt khanor ic ca [Kāt_4,2.12] iti. kathaṃ saṃcakṣyo durjano, varjanīya ity arthaḥ, nṛcakṣā rākṣasaḥ, asuna auṇādikatvāt, vicakṣaṇo vidvān lokataḥ siddhaḥ.


vā parokṣāyām. Kāt_3,4.90

cakṣiṅaḥ parokṣāyāṃ khyāñ ādeśo bhavati vā, ācakhyau, ācakhye, ācacakṣe.


ajer vī. Kāt_3,4.91

ajer vīr ādeśo bhavati, asārvadhātukaviṣaye, vivyatuḥ, vayanīyam, vītaḥ, vītavān.
vyañjanādau veti ke cit, prājitā, pravetā, prājiṣyate, praveṣyate, prājitum, pravetum.
ghañ-al-kyapsu ca na syāt, samājaḥ, udajaḥ, samajyā, prājano daṇḍaḥ, vādhikārād iyam iṣṭasiddhiḥ.


adāder lug vikaraṇasya. Kāt_3,4.92

adāder gaṇād vikaraṇasya lug bhavati, atti, hanti, juhoti, bibheti, juhutaḥ, bibhītaḥ.
luglopatvān na guṇaḥ.
vikaraṇasyeti kim? aghnan.
adādyantargaṇo juhotyādir iti.


iṇ-sthādāpibatibhūbhyaḥ sicaḥ parasmai. Kāt_3,4.93

iṇādibhyaḥ parasya sico lug bhavati parasmaipade parataḥ, agāt, adhyagāt, asthāt, adāt, adhāt, apāt, abhūt.
pibater iti kim? pā rakṣaṇe, apāsīt.
parasmā iti kim? samasthiṣata, adiṣata.

ghrāśāchāsādheṭāṃ vā vaktavyam, aghrāt, aghrāsīt, aśāt, aśāsīt, acchāt, acchāsīt, asāt, asāsīt, adhāt, adhāsīt.

iti daurgasiṃhyāṃ vṛttāv ākhyāte caturthaḥ pādaḥ samāptaḥ.



nāmyantayor dhātuvikaraṇayor guṇaḥ. Kāt_3,5.1

nāmyantayor dhātuvikaraṇayor antaratamo guṇo bhavati, arthāt pratyaye pare, etā, cetā, netā, stotā, kartā, bhavitā, sunoti, tanoti.
nāmyantayor iti kim? umbhitā, krīṇāti.
glāyati, mlāyati, aikāropadeśabalān na guṇaḥ.
nībhyām, lūbhyām iti gauṇatvāt.


nāminaś copadhāyā laghoḥ. Kāt_3,5.2

dhātor upadhāyā nāmino laghor guṇo bhavati, koṣitā, koṣiṣyate, vartitā, vartiṣyate.
bhettā, chetteti pratyaye pare dhātor upadhaiva.
cakāra uttarārthaḥ.


ani ca vikaraṇe. Kāt_3,5.3

nāmina upadhāyā nāmyantasya cāny eva vikāraṇe guṇo bhavati, rocate, vartate, bhavati, nayati.
any eva vikaraṇa iti kim? nṛtyati, sunoti, krīṇāti, puṣāṇa. 
vikaraṇa iti kim? aduhan.


karoteḥ. Kāt_3,5.4

karoteḥ svavikaraṇe guṇo bhavaty eva, karoti, karotu.
tanādyupalakṣaṇaṃ karotir iti ke cit. tena samarṇoti.


mideḥ. Kāt_3,5.5

mideḥ svavikaraṇe guṇo bhavaty eva, medyati.
bhauvādikasya medater ani siddha eva.


abhyastānām usi. Kāt_3,5.6

abhyastānām usi pare nāmino guṇo bhavati, dvitvabahutvayoś ca parasmā iti pratiṣedhe prāpte vacanam, abibhayuḥ, ajuhavuḥ, abibharuḥ, ajāgaruḥ.
abhyastānām usīti kim? juhuvuḥ.


na ṇakārānubandhacekrīyitayoḥ. Kāt_3,5.7

nāmyantānāṃ nāmyupadhānāṃ ca ṇakārānubandhe cekrīyite ca pare guṇo na bhavati, aśiśriyat, apuṣat, aghukṣat, nīyate, duṣyate.
narīnṛtyate, lolūyate.


abhyastasya copadhāyā nāminaḥ svare guṇini sārvadhātuke. Kāt_3,5.8

abhyastasya copadhāyā nāminaḥ svarādau guṇini sārvadhātuke pare guṇo na bhavati, nenijāni, anenijam.
viśeṣanāmigrahaṇāj jajanānīty alopo na syāt, evam uttaratrāpi yojyam.
guṇinīti kim? guṇiny api guṇo mā bhūt, anenijuḥ.


sani cāniṭi. Kāt_3,5.9

nāmina upadhāyā aniṭi sani guṇo na bhavati, bibhitsati, ditsā, bubhukṣate, jighṛkṣati.
cakārād anāmino 'pi kva cit, tena dhīpsati, nalopaḥ syāt.
aniṭīti kim? cukoṣiṣati.


sijāśiṣoś cātmane. Kāt_3,5.10

nāmina upadhāyāḥ sicy ātmanepada āśiṣi cāniṭi guṇo na bhavati, abhitta, acchitta, abhitsātām, aduhvahi, adugdha, adugdhāḥ, duhadihalihaguhām ātmane vatavarge vā saṇ eva tatra vyavasthitavānuvṛtteḥ sico 'dyatanyupalakṣaṇatvāt siddham.
bhitsīṣṭa, bhukṣīṣṭa.
aniṭīti kim? avardhiṣṭa, vardhiṣīṣṭa.
ihātmanegrahaṇaṃ guṇabādhikā vṛddhir iti jñāpanārtham, tena nyanuvīt, nyadhuvīt, kuṭāditvād aguṇe vṛddhir na syāt.


ṛdantānāṃ ca. Kāt_3,5.11

ṛdantānāṃ ca dhātūnāṃ sijāśiṣoś cātmanepade 'niṭi guṇo na bhavati, akṛta, akṛṣātām, kṛṣīṣṭa. 
aniṭīti kim? prāvariṣṭa, pravariṣīṣṭa.
kathaṃ tṝ, atīrṣṭa, tīrṣīṣṭa, stṝ, astīrṣṭa, stīrṣīṣṭa, pṝ, apūrṣṭa, pūrṣīṣṭa, sijāśiṣoś cātmana iḍvikalpeṣṭir ity ṛkārasyopalakṣaṇatvāt.


sthādoś ca. Kāt_3,5.12

sthādāsaṃjñakayoś ca nāminaḥ sicy ātmanepade guṇo na bhavati, samasthiṣata, samasthiṣātām, adita, adiṣātām, adhita, adhiṣātām.
nāmina iti kim? sthāsīṣṭa, dāsīṣṭa.


bhuvaḥ sij-luki. Kāt_3,5.13

bhuvo dhātoḥ sijluki sati guṇo na bhavati, abhūt, abhūtām.
bhuva iti kim? asthāt.
sijlukīti vacanān nāmino nivṛttir veti śaṅkyate.


sūteḥ pañcamyām. Kāt_3,5.14

sūteḥ pañcamyuttame guṇo na bhavati, sūṅ, suvai, suvāvahai, suvāmahai.


dīdhīvevyoś ca. Kāt_3,5.15

chāndasāv etau dhātū ity eke, pañcamyām iti nehānuvṛttiḥ pṛthagyogāt, dīdhīvevyoś ca guṇo na bhavati, ādīdhyai, āvevyai, ādīdhyanam, āvevyanam, ādīdhyakaḥ, āvevyakaḥ.


rudavidamuṣāṃ sani. Kāt_3,5.16

rudādīnāṃ sani guṇo na bhavati, rurudiṣati, vividiṣati, mumuṣiṣati.
pāriśeṣyād vidir jñānārthaḥ.
sani vyañjanāder vyupadhatvād vikalpeṣṭau vacanaṃ nityā(<-a)rtham.


nāmyantānām aniṭām. Kāt_3,5.17

nāmyantānāṃ dhātūnām aniṭāṃ sani guṇo na bhavati, cicīṣati, ninīṣati, tuṣṭūṣati, lulūṣati, cikīrṣati, bubhūrṣati.
aniṭām iti kim? śiśrayiṣati.
jñīpsatīti nityatvāt kāritalopaḥ syāt.

dīrghāṇāṃ ca kṛto dīrgho guṇaṃ bādheta cet tadā,
dīrghajāv irurau nāma inā lopas tu durlabhaḥ. 


sarveṣām ātmane sārvadhātuke 'nuttame pañcamyāḥ. Kāt_3,5.18

sarveṣāṃ dhātūnāṃ vikaraṇānāṃ ca nāmina upadhāyā nāmyantasya ca sārvadhātuke pañcamyuttamavarjita ātmanepade guṇo na bhavati, dugdhe, stute, cinute, kurute.
sārvadhātuka iti kim? dhokṣyate, stoṣyate.
anuttame pañcamyā iti kim? stavai, karavai.


dvitvabahutvayoś ca parasmai. Kāt_3,5.19

sarveṣāṃ dhātūnāṃ vikaraṇānāṃ ca s(<-c)ārvadhātuke pañcamyuttamavarjite dvitvabahutvayoś ca parasmaipade guṇo na bhavati, dugdhaḥ, duhanti, stutaḥ, stuvanti, cinutaḥ, cinvanti, kurutaḥ, kurvanti.
dvitvabahutvayor iti kim? dogdhi, stauti, karoti, cinoti.
anuttame pañcamyā iti kim? dohāva, dohāma, cinavāva, cinavāma.


parokṣāyāṃ ca. Kāt_3,5.20

sarveṣāṃ dhātūnāṃ parokṣāyāṃ ca dvitvabahutvayoś ca parasmaipade guṇo na bhavati, duduhatuḥ, duduhuḥ, vivyatuḥ, vivyuḥ.
dvitvabahutvayor iti kim? dudoha, ninayitha.


sarvatrātmane. Kāt_3,5.21

sarveṣāṃ dhātūnāṃ parokṣāyāṃ ca sarvasminn ātmanepade guṇo na bhavati, duduhe, duduhāte, duduhire, cakre, cakrāte, cakrire.


āśiṣi ca parasmai. Kāt_3,5.22

sarveṣāṃ dhātūnāṃ sarvatrāśiṣi parasmaipade guṇo na bhavati, cīyāt, cīyāstām, duhyāt, duhyāstām.
parasmā iti kim? ceṣīṣṭa, dhoṣīṣṭa.


saptamyāṃ ca. Kāt_3,5.23

sarveṣāṃ dhātūnāṃ saptamyāṃ ca parasmaipade guṇo na bhavati, stuyāt, cinuyāt, duhyāt.


hau ca. Kāt_3,5.24

sarveṣāṃ dhātūnāṃ hau pare guṇo na bhavati, nuhi, dugdhi, prāpnuhi, cinu, sunu, pratyayalopalakṣaṇatvāt.
katham ehi, āṅa etvam iti.


tudāder ani. Kāt_3,5.25

tudāder ani guṇo na bhavati, tudati, nudati.


āmi vider eva. Kāt_3,5.26

vider evāmi pare guṇo na bhavati, vida jñāne, vidāñcakāra.
vider eveti kim? oṣāñcakāra, jāgarāñcakāra.


kuṭāder aninicaṭsu. Kāt_3,5.27

kuṭāder gaṇasya inicaṭo varjayitvānyeṣu pratyayeṣu guṇo na bhavati, utkuṭitā, utkuṭitum, utkuṭiṣyati, utpuṭitā, utpuṭitum, utpuṭiṣyati.
kuṭāder iti kim? lekhanīyam.
aninicaṭsv iti kim? utkoṭayati, udakoṭi, uccukoṭa.
kathaṃ pṛcchanīyam, rūḍhitvāt.


vijer iṭi. Kāt_3,5.28

vijer iṭi pare guṇo na bhavati, ovijī, udvijitā, udvijitum, udvijiṣyate.
katham udvejitā, inā siddham.


sthādor ir adyatanyām ātmane. Kāt_3,5.29

sthādāsaṃjñakayor adyatanyām ātmanepada ir bhavati, samasthita, samasthiṣātām, adita, adiṣātām, adhita, adhiṣātām.
ātmana iti kim? asthāt, adāt, adhāt.


mucāder āgamo nakāraḥ svarād ani vikaraṇe. Kāt_3,5.30

mucāder gaṇasya svarāt paro nakārāgamo bhavati, ani vikaraṇe pare, muñcati, lumpati.
vikaraṇa iti kim? amucan.


masjinaśor dhuṭi. Kāt_3,5.31

masjinaśoḥ svarāt paro nakārāgamo bhavati dhuṭi pare, maṅktā, maṅkṣyati, naṃṣṭā, naṅkṣyati.


radhijabhoḥ svare. Kāt_3,5.32

radhijabhoḥ svarāt paro nakārāgamo bhavati svare pare, randhayati, arandhi, jambhayati, ajambhi.


neṭi radher aparokṣāyām. Kāt_3,5.33

radher iṭi pare nakārāgamo na bhavati, aparokṣāyām, radhitā, radhiṣyati, radhitavyam. aparokṣāyām iti kim? rarandhiva, rarandhima.


rabhilabhor avikaraṇaparokṣayoḥ. Kāt_3,5.34

rabhilabhoḥ svarāt paro nakārāgamo bhavati, avikaraṇaparokṣayoḥ svare pare, ārambhayati, ārambhi, ārambho vartate, ālambhayati, ālambhi.
avikaraṇaparokṣayor <ar> iti kim? ārabhate, ālabhate, rebhe, lebhe.


hudhuḍbhyāṃ her dhiḥ. Kāt_3,5.35

hudhuḍbhyāṃ parasya her dhir bhavati, juhudhi, cakāddhi, bhinddhi, chinddhi.
bhinttāt, chinttāt, paratvāt tātaṇ.
bhinddhaki, chinddhaki, paścād ak.
kathaṃ rudihi, svapihi, seṭkatvāt.


asteḥ. Kāt_3,5.36

asteḥ parasya her dhir bhavati, asa, edhi, nityatvād antaraṅgatvād etve sati vacanam.


śā śāsteś ca. Kāt_3,5.37

śāsteḥ parasya her dhir bhavati, śāsteś ca śā bhavati, śādhi.
ac ceti kṛta itvaṃ syāt.


lopo 'bhyastād antinaḥ. Kāt_3,5.38

abhyastāt parasyānter nakārasya lopo bhavati, dadati, dadatu, jāgrati, jāgratu.
nalopaḥ sādhya ity anukṛtaḥ.


ātmane cānakārāt. Kāt_3,5.39

anakārāc cātmanepade 'nter nakārasya lopo bhavati, kurvate, kurvatām, lunate, lunatām, vyatilāte, vyatilātām.
anakārād iti kim? pacante, pacyante.


śete rir anter ādiḥ. Kāt_3,5.40

śeteḥ parasyānter ādi rir bhavati, śerate, śeratām, aśerata.
antigrahaṇam antino rir ādir mā bhūt.

vetter vā vaktavyam, saṃvidate, saṃvidrate.


ākārād aṭ au. Kāt_3,5.41

ākārāt parasya aṭa aur bhavati, papau, tasthau.

āśiṣi tuhyos tātaṇ vā vaktavyam, jīvatu, jīvatāt, jīva tvam, nandatu, nandatāt, nanda tvam, chinttāt, kurutāt.
ṇakār(<-t)o 'guṇārthaḥ.


ṝdantasyer aguṇe. Kāt_3,5.42

ṝdantasya dhātoḥ śrutasya sthānino 'ntaratamo 'guṇe pratyaye para ī(<-i)r bhavati, cikīrṣati, jihīrṣati, titīrṣati.
ṝdantasyeti kim? cakratuḥ.
kīrtīṣoḥ ktiś ca [Kāt_4,5.86] iti nirdeśāt, kīrtayati.

以下未对注释
ur oṣṭhyopadhasya ca. Kāt_3,5.43

oṣṭhyopadhasya dhātor ṝdantasyāguṇe pratyaye para ur bhavati, pupūrṣati, mumūrṣati, bubhūrṣati, bobhūryate.
dantyoṣṭyād api, prāvuvūrṣati, saṃvuvūrṣati.
dhātor oṣṭhyopadhasyeti kim? ṛ gatau, samīrṇaḥ.


iny asamānalopopadhāyā hrasvaś caṇi. Kāt_3,5.44

avidyamānasamānalopopadhāyā hrasvo bhavati, ini caṇpare, acīkarat, ajījapat, alīlavat.
ingrahaṇam insāmānyārtham, tena vāditavantaṃ prayojitavān, avīvadadvīṇāṃ parivādakena, ity asamānalopataiva.
asamānalopopadhāyā iti kim? asasāmat.
upadhāyā iti kim? acakāṅkṣat.
kathaṃ gonāvam ākhyātavān, ajugonat, autaḥ sthānivadbhāvāt.


na śāsvṛdanubandhānām. Kāt_3,5.45

śāsor ṛdanubandhānāṃ copadhāyā hrasvo na bhavati, ini caṇpare, aśaśāsat, aḍuḍhaukat.
śāsor iti kim? āṅaḥ śāsa icchāyām, āśīśasat.
oṇer ṛdanubandho jñāpanārthaḥ.
nityam api dvirvacanaṃ hrasvatvena bādhyate, tena mā bhavān aṭiṭat.

bhrājṛ, bhrāsṛ, bhāsṛ, eṣām ṛdanubandho nādriyate, bhrāja abibhrajat, bhrāsa abibhrasat, bhāsa abībhasat, dīpa adīdipat, jīva ajījivat, mīla amīmilat, pīḍa apīpiḍat, kaṇa acīkaṇat, vaṇa avīvaṇat, bhaṇa abībhaṇat, śraṇa aśīśraṇat, heṭha ajīhiṭhat, lupḷ alūlupat.
bhrājanaṃ bhrājas tam acīkarat, ababhrājat, samānalopatvāt, tena bhrājādīnāṃ veti na vaktavyam.


lopaḥ pibater īc cābhyāsasya. Kāt_3,5.46

pibater upadhāyā lopo bhavati, abhyāsasyec ca bhavati, ini caṇpare, apīpyat.
pibater iti kim? pai ovai, apīpayat.
pā rakṣaṇe, apīpalat.


tiṣṭhater it. Kāt_3,5.47

hrasva ikāro 'bhyāsasyeha, tiṣṭhater upadhāyā id bhavati, ini caṇpare, atiṣṭhipat.


jighrater vā. Kāt_3,5.48

jighrater upadhāyā id bhavati vā, ini caṇpare, ajighripat, ajighrapat.
katham avīvṛdhat, avavardhat, amīmṛjat, amamārjat, acīkḷpat, acakalpat, acīkṛtat, acikīrtat, ini caṇi ṛvarṇasya saṃjñāpūrvakatvāt kīrtīṣoḥ ktiś ca [Kāt_4,5.86] iti jñāpakasyānityatvāt.


iti daurgasiṃhyāṃ vṛttāv ākhyāte pañcamaḥ pādaḥ samāptaḥ.




anidanubandhānām aguṇe 'nuṣaṅgalopaḥ. Kāt_3,6.1

anidanubandhānāṃ dhātūnām aguṇe pratyaye pare 'nuṣaṅgalopo bhavati, śrasyate, dhvasyate, naṣṭaḥ, naṣṭavān.
anidanubandhānām iti kim? śaṅkyate, vaṅkyate, ata eva varjanād idanubandhānāṃ no 'stīti.
tathā ca vṛṃhaṇam iti svarāntatvān natvaṃ syāt, nañā nirdiṣṭasyānityāt.

laṅgikampyor upatāpaśarīravikārayoḥ syāt, vilagitaḥ, vikapitaḥ.

tṛnphādīnāṃ śunphāntānām ani na ca lupyate, tṛpha tṛnpha tṛptau, tṛmphatīty ādi.


naśabdāc ca vikaraṇāt. Kāt_3,6.2

anidanubandhānāṃ cakāreṇa yogaḥ, pare 'guṇa iti sāmānyam, idanubandhānām anidanubandhānāṃ ca guṇiny aguṇe ca naśabdāc ca vikaraṇād anuṣaṅgasya lopo bhavati, bhanakti, bhaṅktaḥ, bhañjanti, hinasti, hiṃstaḥ, hiṃsanti.


parokṣāyām indhiśranthigranthidanbhīnām aguṇe. Kāt_3,6.3

indhyādīnāṃ parokṣāyām aguṇe parato 'nuṣaṅgasya lopo bhavati, samīdhe, samīdhāte, samīdhire, vacanād ām nāsti. śrethtuḥ, grethatuḥ, debhatuḥ.
indhyādīnām eveti niyamāt, śaśraṃse, babhañjatuḥ.


danśisanjisvanjiranjīnām ani. Kāt_3,6.4

danśyādīnām ani vikaraṇe 'nuṣaṅgasya lopo bhavati, daśati, sajati, pariṣvajate, rajati.
kathaṃ pariṣvajete, antaraṅgatvāt sthānivadbhāvāc ca.
danśa daśana iti nirdeśāt, daśanam.
katham abhañji, abhāji, bhajer ici bhañjane 'pi vṛttiḥ.


asyopadhāyā dīrgho vṛddhir nāminām inicaṭsu. Kāt_3,6.5

dhātor upadhāyā asya dīrgho bhavati, nāmināṃ ca vṛddhir bhavati, in, ic, aṭ, eṣu parataḥ, pācayati, apāci, papāca, lāvayati, alāvi, lulāva, nāyayati, anāyi, nināya, kārayati, akāri, cakāra.
dhātor iti kim? tvacayati.
kathaṃ paṭum ākhyātavān, apīpaṭat, vṛddhau sandhyakṣaralopaḥ, dhātor nāmino guṇe saty upadhāyā dīrghaḥ siddhaḥ.
nāmigrahaṇaṃ liṅgārtham eva bahuvacanaṃ vā.
katham acakalat, ajahalat, saṃjñāpūrvakatvād vṛddhir anityeti samānalopatvāt sanvadbhāvo na syāt.
tathā, aṭy uttame vā, ahaṃ papaca, ahaṃ papāca, ahaṃ ninaya, ahaṃ nināya, ahaṃ lulava, ahaṃ lulāva, ahaṃ cakara, ahaṃ cakāra.


sici parasmai svarāntānām. Kāt_3,6.6

parasmaipade sici parataḥ svarāntānāṃ dhātūnāṃ vṛddhir bhavati, nāmina eva, arāvīt, alāvīt, acaiṣīt, anaiṣīt.
arthāt svarāntagrahaṇam upadeśārthaṃ tena, udavoḍhām.
sicīti kim? navāva.
parasmā iti kim? acyoṣṭa.

ūrṇoter vā, praurṇāvīt, praurṇavīt.


vyañjanāntānām aniṭām. Kāt_3,6.7

parasmaipade sici parato vyañjanāntānāṃ dhātūnām aniṭāṃ nāmino vṛddhir bhavati, upadhāyā eva, abhaitsīt, arautsīt, atārpsīt.
aniṭām iti kim? akoṣīt.


asya ca dīrghaḥ. Kāt_3,6.8

parasmaipade sici parato vyañjanāntānāṃ dhātūnām aniṭām asya ca dīrgho bhavati, apākṣīt.
pṛthagyogāt, abhāṅkṣīt.


vadavrajaralantānām. Kāt_3,6.9

parasmaipade sici parato vadivrajyo ralantānāṃ dhātūnām asya ca dīrgho bhavati, avādīt, avrājīt, acārīt, acālīt.
katham avabhrīt, aśvallīt, nākārasya ralantateti.

vyañjādīnāṃ seṭām anedanubandhahmyantakṣaṇaśvasāṃ veti, araṇīt, arāṇīt.
edanubandhādīnāṃ ca, kage, akagīt.
graha, agrahīt. ṭuvama, avamīt.
vyaya, avyayīt.
kṣaṇa, akṣaṇīt.
śvasa, aśvasīt.
aniṭām iti nañā nirdiṣṭasyānityatvāt.


śvijāgror guṇaḥ. Kāt_3,6.10

sici parasmaipade śvijāgror guṇo bhavati, aśvayīt, ajāgarīt.
vṛddher apavādaḥ.


artisartyor aṇi. Kāt_3,6.11

artisartyor aṇi guṇo bhavati, mā bhavān arat, asarat.
katham ajarat, adarśat, ṛvarṇasyopalakṣaṇatvāt.


jāgarteḥ kārite. Kāt_3,6.12

jāgarteḥ kārite pare guṇo bhavati, jāgarayati.


yaṇāśiṣor ye. Kāt_3,6.13

jāgarter yaṇāśiṣor ye pare guṇo bhavati, jāgaryate, jāgaryāt.
ya iti kim? jāgariṣīṣta, iḍ vejvac ceti vṛddhiḥ syāt.


parokṣāyām aguṇe. Kāt_3,6.14

jāgarteḥ parokṣāyām aguṇe guṇo bhavati, jajāgaratuḥ, jajāgaruḥ.
aguṇa iti kim? jajāgāra.


ṛtaś ca saṃyogādeḥ. Kāt_3,6.15

saṃyogāder dhātor ṛtaś ca parokṣāyām aguṇe guṇo bhavati, sasmaratuḥ, sasmaruḥ.
kathaṃ saṃcaskaratuḥ, saṃcaskaruḥ, asiddhaṃ bahiraṅgam antaraṅgam ity anityeyam.


ṝdantānāṃ ca. Kāt_3,6.16

ṝdantānāṃ ca parokṣāyām aguṇe guṇo bhavati, teratuḥ, teruḥ, viśaśaratuḥ, viśaśaruḥ, vidadaratuḥ, vidadaruḥ, nipaparatuḥ, nipaparuḥ.
kathaṃ viśaśratuḥ, viśaśruḥ, vidadratuḥ, vidadruḥ, nipapratuḥ, nipapruḥ, śṝdṝprām arthe śrādrāprāś ca vartante.


ṛccha ṛtaḥ. Kāt_3,6.17

punargrahanaṃ guṇyartham, ṛccha ṛtaḥ sthāne parokṣāyāṃ guṇiny aguṇe ca guṇo bhavati, ānarcha, ānarchatuḥ, ānarchuḥ.
katham āratuḥ? nityatvān nimittābhāvād vā nāgamavighātaḥ syāt.


śīṅaḥ sārvadhātuke. Kāt_3,6.18

śīṅaḥ sārvadhātuke 'guṇe guṇo bhavati, ekavarṇatvād varṇānte, śete, śayīta, śetām, aśeta.

以下未校对翻译
ay īr ye. Kāt_3,6.19

śīṅ īkāro 'y bhavati ye pare, śayyate, adhiśayya gataḥ.
kathaṃ samuhyate, samuhya gataḥ, ūhatyarthe vahiriti.
aguṇe ye tu sopasargasya ūhater nivṛttir abhidhānāt, tena hrasvo na vācyaḥ.


āyir icy ādantānām. Kāt_3,6.20

ādantānāṃ dhātūnām ici para āyir bhavati nirdiṣṭasyātaḥ sthāne, asthāyi, adāyi, dāyiṣyate, adāyiṣata, dāyiṣīṣṭa, dāyitā, iḍvejvacceti.


śāchāsāhvāvyāvepām ini. Kāt_3,6.21

śāchāsāhvāvyāvepām ini para āyir bhavati, śo śāyayati, cho chāyayati, so sāyayati, hveñ hvāyayati, vyeñ saṃvyāyaqyati, veñ vāyayati, pā pāne, pai ovai, pāyayati.


artihrīvlīrīlnūyīkṣmāyyādantānām antaḥ po yalopo guṇaś ca nāminām. Kāt_3,6.22

artyādīnām ādantānāṃ ca ini pare pakāro 'nto bhavati, yathāsaṃbhavaṃ yalopo guṇaś ca nāminām, tipā dhātur eva nirdiśyate, arpayati, hrepayati, blepayati, rī reṣaṇe rīṅ śravaṇe vā, repayati, knopayati, kṣmāpayati, sthāpayati, krāpayati, adhyāpayati.


pāter lo 'ntaḥ. Kāt_3,6.23

pāter ini pare lakāro 'nto bhavati, pālayati, pala rakṣaṇe caurādiko 'py asti pāterāyiḥ syād iti vacanam.
punarantagrahaṇam ādeśo vā syād iti.


dhūñprīṇātyor naḥ. Kāt_3,6.24

dhūñprīṇātyor ini pare nakāro 'nto bhavati, dhūnayati, prīṇayati.
dhūñprīṇātyor iti kim? dhū vidhūnane, vidhāvayati, prīṅ prītau, prāyayati.

ghṛtaṃ vilīnayati, vilīnaṃ karotītīn, ghṛtaṃ vilālayati, lalate rūpaṃ, snehadravīkaraṇe liyaḥ kārite vṛttirvāstyanabhidhānāt.

pakṣeṇopavājayatīti vajate rūpam, vādhātoḥ kampane kārite na vṛttiḥ.

satyārthavedānāmanta āpḹ kārita eva curādau, satyāpayati, arthāpayati, vedāpayati. 
kathaṃ kārāpayati, varṇāpayati, śabdāpayati, āpanamāpaḥ kārasyāpaḥ kārāpaḥ taṃ karotītīn, hetau sādhuścedvaktavyaṃ vā.


sphāyer vādeśaḥ. Kāt_3,6.25

sphāyer ini pare vādeśo bhavati, sphāvayati, āgamaḥ syād ity ādeśavacanam.


śader agatau taḥ. Kāt_3,6.26

śader agatyarthasya ini pare ta ādeśo bhavati, phalāni śātayati.
agatāv iti kim? gāḥ śādayati, gamayatītyarthaḥ. 
ruhyarthe rupiriti vrīhīn ropayati, kāyamadhyāropayati hastī hastipakam.


hantes taḥ. Kāt_3,6.27

hanter ini pare takāro 'nto bhavati, ghātayati.
punastagrahaṇaṃ gatyartham, tena śasyād gāṃ ghātayati, gamayatītyarthaḥ.


hasya hanter ghir ini coḥ. Kāt_3,6.28

hanter hasya ini coḥ parato ghir bhavati, ghātayati, aghāni.
hāntasya dhātor viśeṣaṇaṃ syād iti punarhantigrahaṇam.


luptopadhasya ca. Kāt_3,6.29

hanter luptopadhasya ca hasya ghir bhavati, ghnanti, āghnate.
luptopadhasyeti kim? kleśāpahaḥ, tamopahaḥ.


abhyāsāc ca. Kāt_3,6.30

abhyāsāt parasya hanter hasya ghir bhavati, jaghāna.
hanter abhyāsād iti kim? hananīyitum icchati, jihananīyiṣati.

heracaṇīti vaktavyam, jighīṣati, prahāyayitum icchati, prajighāyayiṣati.
acaṇītivacanāt, prājīhayat.


jer giḥ sanparokṣayoḥ. Kāt_3,6.31

jayateḥ sanparokṣayor gir bhavati, jigīṣati, jigāya, vijigye.
jināter lākṣṇikatvāt, jijyatuḥ.


ceḥ ki vā. Kāt_3,6.32

ciñaḥ sanparokṣayoḥ kir bhavati vā, cikīṣati, cicīṣati, cikāya, cicāya, cikye, cicye.
ki kita jñāne parasmaipadīti vacanam.


saṇo 'lopaḥ svare 'bahutve. Kāt_3,6.33

saṇo 'kārasya lopo bhavati, abahutve svare, adhukṣātām, adhukṣāthām, adhukṣi.
svara iti kim? adhukṣat.
abahutvam iti kim? adhukṣanta, akārāntatvānnalopo na syāt.


daridrāter asārvadhātuke. Kāt_3,6.34

tipā dhātur eva nirdiṣṭaḥ, daridrāter asārvadhātukamātre 'ntasya lopo bhavati, daridrayati, adaridri, daridro vartate, daridryate, daridryāt.
kathaṃ daridreyam, ātkhanoricca [Kāt_4,2.12] iti pararvādveti maṇḍūkaplutyā yuvvoraniṭi sani ca na syāt, daridrāṇam, dridrāyakaḥ, didaridrāsakaḥ.


vraścimasjor dhuṭi. Kāt_3,6.35

vraścimasjor dhuṭi pare 'ntasya lopo bhavati, vraṣṭā, vrakṣyati, maṅktā, maṅkṣyati, nāgame 'ntaraṅgatvāt sasya tṛtīye sati paścāllopaḥ.
dhuṭīti kim? vṛścyate.


yany okārasya. Kāt_3,6.36

dhātor okārasya lopo bhavati, yani pare, dyati, syati.
yanīti kim? upoyate, paranimittādeśaḥ pūrvasmin sa eva.


ākārasyosi. Kāt_3,6.37

dhātor ākārasya lopo bhavati, usi pare, udaguḥ, aduḥ.
aruḥ, aluḥ.


sandhyakṣare ca. Kāt_3,6.38

dhātor ākārasya lopo bhavati, sandhyakṣare ca parataḥ, vyatire, vyatile.


asteḥ sau. Kāt_3,6.39

asteḥ sau pare 'ntasya lopo bhavati, asi.
katham āśīḥ, lākṣaṇikatvāt.
ādhvam, āśādhvam, iti sasya tṛtīye 'pi dhva uccāraṇasyābhedāt.

ha ekāre vaktavyaḥ, vyatihe.
katham īhāmāse, tipā dhātusvarūpanirdeśāt.


asandhyakṣarayor asya tau t(<-s)allopaś ca. Kāt_3,6.40

iha dhātuprastāve 'kārasandhyakṣarayoḥ parayor akārasya tāv akārasandhyakṣare varṇau bhavataḥ, yathāsaṃkhyam, tayoś ca nimittabhūtayor lopo bhavati, cikīrṣati, dīvyanti, pacyante, pace.
asyeti kim? yānti.
asandhyakṣarayor iti kim? pacati.
asya lopa iti siddhe tau tallopaś ceti kim? pacyante, nalopo mā bhūt.


dīdhīvevyor ivarṇayakārayoḥ. Kāt_3,6.41

dīdhīvevyor antasya lopo bhavati, ivarṇayakārayoḥ parayoḥ, ādīdhitā, āvevitā, ādīdhīta, āvevīta, ādīdhyate, āvevyate.
na yathāsaṃkhyamiheti na tu pratyekaṃ dhātavo dvivacanāt.


nāmivyañjanāntād āyer ādeḥ. Kāt_3,6.42

nāmyantād vyañjanāntāc cāyer āder lopo bhavati, agnīyate, raiyate, viduṣyate, anuḍuhyate.
brāhmaṇīvācarati, nityatvāt puṃvadbhāvaḥ, brāhmaṇāyate.
saṃnipātalakṣaṇaṃ syād iti nāmigrahaṇam.


gamahanajanakhanaghasām upadhāyāḥ svarādāv anaṇy aguṇe. Kāt_3,6.43

gamādīnām upadhāyāḥ svarādāv aṇvarjite 'guṇe lopo bhavati, jagmatuḥ, jagmuḥ, jaghnatuḥ, jaghnuḥ, janī jana jajñe. cakhnatuḥ, cakhnuḥ, jakṣatuḥ, jakṣuḥ.
svarādāv iti kim? gamyate.
anaṇīti kim? agamat, aghasat.
aguṇa iti kim? gamiṣyati.


kāritasyānāmiḍvikaraṇe. Kāt_3,6.44

āmiḍvikaraṇād anyasmin pratyaye kāritasya lopo bhavati, acīkarat, acīkamata, ararakṣat, kāryate, kāraṇā, udapādi, yatvādayo bādhyante.
anāmiḍvikaraṇa iti kim? kārayāmāsa, kārayitā, kārayati, ahaṃ kāraye, tadbhāvādantaraṅgatvācca guṇaḥ.


yasyāpatyapratyayasyāsvarapūrvasya yin-āyiṣu. Kāt_3,6.45

yin-āyī dvau bahuvacanaṃ gaṇārtham, yasyety akāra uccāraṇārthaḥ, apatyapratyayasaṃbandhino yasyāsvarapūrvasya yin-āyitaddhitānātsvaracvistrīkāreṣu lopo bhavati, gārgīyati, gārgīyate, gārgye sādhurgārgya iti śruterabhedāt, kurornakārādeśca rūḍhādapatyamātre gargāditvād ṇyaḥ, kauravyasyāpatyamitīn kauraviḥ, naiṣādiḥ, gārgyasyāyaṃ gārgīyaḥ, gārgāṇāṃ samūho gārgakam, samūhe 'kaṇ, kathaṃ rājanyakam, gaṇakṛtamanityamiti gārgī syāt, gārgī strīgaṇe.
anātsvara iti kim? gārgyāyaṇaḥ.
yin-āyīṣviti nyāyyaḥ pāṭhaḥ, taddhitānām ākṛtipradhānatvāt, tathā ca somo devatā 'syāḥ saumī ṛk ca dṛśyate.
asvarapūrvasyeti kim? ātreyīyati, ātreyāyate, ātreyīsyāt, ātreyī strī.

matsyasya yasya strīkāra īye cāgastyasūryayoḥ,
tiṣyapuṣyayornakṣatre ani yasya vibhañjanāt.

matsī, agastyasyāpatyamityaṇ, āgastyasyāyam āgastīyaḥ, āgastyasyeyam āgastī, sūryasyāyaṃ sauryaḥ, tatra bhavaḥ saurīyaḥ, sūryasyeyaṃ sauro dik, taiṣamahaḥ, taiṣī rātriḥ, pauṣamahaḥ, pauṣī rātriḥ, gaṇātpṛthagāyiruttarārthaḥ.


nalopaś ca. Kāt_3,6.46

nakāro lupyate yena sa nalopo yogaḥ, arthād yin-āyyor nalopa eva karaṇīyaḥ, viduṣyati, viduṣyate, evaṃ rājīyati, pathīyati.
puṃsyatītyapi.
niyamaḥ kim, dīvyatītyapi.
kathaṃ caturyati, anuḍuhyati, gīryati, dhūryati, śabdāśrayatvādviniyamaḥ.
sarpiṣyati, dhanuṣyati, ṣatvaṃ syādeva.
gomatyatīti kvip, kathaṃ gomān, pacan, pumān, yin-āyyordhuṭi pratyayalopasyānityatvādudanubandhaśantṛṅpuṃsāmeveti.


vyañjanād disyoḥ. Kāt_3,6.47

dhātor vyañjanād disyor lopo bhavati, adhok, aleṭ.
kathaṃ haṃsi, sāhacaryāt.


yasyānani. Kāt_3,6.48

yasyety akāra uccāraṇārthaḥ, vyañjanāt parasya dhātor yasyānani pratyaye pare lopo bhavati, bebhiditā.
dṛśadam icchaty ācarati vā, dṛśaditā.
bhiṣajyadhātuḥ kaṇḍūyādau, bhiṣajitā.
yin-āyyornecchantyeke, tenobhayapramāṇatvād vikalpa iti vakṣyamāṇalopokterdviyakārapāṭhādvā mavyādīnāmadoṣaḥ, mavyitā, sūrkṣyitā, īrṣyitā.
vyañjanāditi kim? lolūyitā, ino lope 'yādeśe ca, momūtritā, śāśayitā.
dhātoryasyeti kim? pacyate.
ananīti kim? pāpacyate.


asya ca lopaḥ. Kāt_3,6.49

dhātor akārasyānani pratyaye pare lopo bhavati, cikīrṣitā.
kusubhaṃ magadhaṃ kartā, kusubhitā, magadhitā.
viṣayamaptamyapi, kaṇḍūḥ, lolūḥ, yāyāvaraḥ, tenāsya ca lope yalopaḥ syāt.


sico dhakāre. Kāt_3,6.50

sico dhakāre pare lopo bhavati, alaviḍhvam, acyoḍhvam.
ayandhvam iti sasya tṛtīye 'pi dhva uccāraṇasyābhedāt.


dhuṭaś ca dhuṭi. Kāt_3,6.51

dhuṭaḥ parasya sico lopo bhavati, dhuṭi pare, abhitta, abhitthāḥ.
dhuṭa iti kim? amaṃsta.
dhuṭīti kim? abhitsātām.


hrasvāc cāniṭaḥ. Kāt_3,6.52

hrasvāt parasyāniṭaḥ sico lopo bhavati, dhuṭi pare, akṛta, akṛthāḥ, samasthita, āhata.
hrasvād iti kim? acyoṣṭa.
neṭaḥ parasya veti sukhārtham, tena, avāriṣṭām, vyadyotiṣṭa.


iṭaś ceṭi. Kāt_3,6.53

iṭaḥ parasya sico lopo bhavati, īṭi pare, alāvīt, akoṣīt.
iṭa iti kim? abhaitsīt.
īṭīti kim? akaniṣam.


skoḥ saṃyogādyor ante ca. Kāt_3,6.54

dhātoḥ saṃyogādyoḥ sakārakakārayor lopo bhavati dhūṭyante ca, āripsate, ālipsate, ācaṣṭe, bhraṣṭā, bhrakṣyati.
tvakṣu, tvaṣṭiḥ, ktau neṭ.
ante cetyuttarārtham, bhāṣāyām api cekrīyitalugantam ity eke, abābhraṭ.
skor iti kim? akārṣṭām, mṛja amārṭ.
dhuṭyanta iti kim? bhṛjjate, ācakṣmahe.


cavargasya kir asavarṇe. Kāt_3,6.55

cavargasya kir bhavati, asavarṇe dhuṭy ante ca.
vaktā, yoktā, anenek, avevek.
asavarṇa iti kim? uñchati, ujjhati.


ho ḍhaḥ. Kāt_3,6.56

dhātor hakārasya ḍho bhavati dhuṭy ante ca, leḍhā, lekṣyati, aleṭ.


dāder ghaḥ. Kāt_3,6.57

dhātor dāder avayavasya hasya gho bhavati dhuṭy ante ca, adhokṣyat, adhok.
kathaṃ dogdhā, ādyantavadbhāvāt.


naher dhaḥ. Kāt_3,6.58

naher hasya dho bhavati dhuṭy ante ca, naddhā, natsyati, anānat.


bhṛjādīnāṃ ṣaḥ. Kāt_3,6.59

bhṛjādīnām antaḥ ṣo bhavati dhuṭyante ca, bhraṣṭā, bhrakṣyati, sraṣṭā, srakṣyati, mārṣṭā, amārṣṭa, mārkṣyati, yaja yaṣṭā, rājṛ rāṣṭiḥ, bhrājṛ bhrāṣṭiḥ.
bhrasjer bhṛjirihopalakṣaṇam, nipātanasyeṣṭavixsayatvāt saṃprasāraṇādanyatra vibhāṣā, bhraṣṭā, bharṣṭā, bhrajjanam, bharjjanam, bharjjanam.
saṃprasāraṇe tu, bhṛjjati, bhṛjjate.


chaśoś ca. Kāt_3,6.60

chaśoś ca ṣo bhavati dhuṭy ante ca, praṣṭā, prakṣyati, kroṣṭā, krokṣyati, acokroṭ.
nimittābhāvād dvirvā pāṭhaḥ.


bhāṣitapuṃskaṃ puṃvad āyau. Kāt_3,6.61

bhāṣitapuṃskaṃ puṃvad bhavati, āyau pare, brāhmaṇīvācarati, brāhmaṇāyate, śyenī śyetāyate, hariṇī haritāyate, enī etāyate, lohinī lohitāyate, śyetaitaharitalohitebhyas to na iti nadādau.
cvyarthe tu na bhavati gauṇatvāt, alohinī lohinī bhavati, lohinīyate, ity anye.
pumāniva puṃvat strīti lokataḥ siddham, tatrādhikārabalād amukhyam api napuṃsakaṃ puṃvaditi, tenātinūyate.
bhāṣitaḥ pumānyasminnartha iti samāsāt, droṇīyate.
kathaṃ śvaśrūyate, śvaśurasya śvaśrūruṅanto nipātanāt, nāptībhāvatvaṃ śvaśuratvam api tu viśiṣṭam eva rūḍham.
kathaṃ garbhīyate śāliḥ, antarvartitvamātravivakṣayeti. 


ād ātāmāthām āder iḥ. Kāt_3,6.62

akārāt parayor ātāmātham ity etayor āder ir bhavati, pacetām, pacethām.
akārād iti kim? vyatyapātām.


āte āthe iti ca. Kāt_3,6.63

akārāt parayor āte āthe ity etayor āder ir bhavati, pacete, pacethe.
avikṛtanirdeśāt svare vikṛtirnāstīti, iti caivaṃprakāre draṣṭavyaḥ, tena pacāvahe āvām iti svare vikṛtirnāstīti, iti caivaṃprakāre draṣṭavyaḥ, tena pacāvahe āvām iti svare vikṛtinaṃ syāt.


yāśabdasya ca saptamyāḥ. Kāt_3,6.64

akārāt parasya yāśabdasya saptamyā ir bhavati, pacet, pacetām, paceḥ.
akārād iti kim? adyāt.


yāmyusor iyamiyusau. Kāt_3,6.65

akārāt parayor yām-yusor iyamiyusau bhavataḥ, yathāsaṃkhyam, paceyaṃ, paceyuḥ.
katham āha, āhatuḥ, āhuḥ, āttha, āhathuḥ, bruvastyādiṣu pañcasu nipātā vā.
tathā vidernavasu, veda, vidatuḥ, viduḥ, vettha, vidathuḥ, vida, veda, vidva, vidma.


śamādīnāṃ dīrgho yani. Kāt_3,6.66

śamādīnāṃ dīrgho bhavati yani pare, śāmyati, dāmyati.
madīparyantaḥ śamādiḥ. yanīti kim? śamyate.


ṣṭhivuklamvācamām ani. Kāt_3,6.67

eṣām ani pare dīrgho bhavati, ṣṭhīvati, klāmati, ācāmati.
āṅiti kim? vicamati, camati.


kramaḥ parasmai. Kāt_3,6.68

kramaḥ parasmaipade 'ni dīrgho bhavati, krāmati.
kathaṃ krāma, herlopāt.
parasmā iti kim? parākramate, upakramate.


gamiṣyamāṃ chaḥ. Kāt_3,6.69

sāmānyam anuvartate, eṣām antasya cho bhavati, ani pare, gacchati, saṃgacchate, icchati, yacchati, āyacchate.


paḥ pibaḥ. Kāt_3,6.70

pādhātor ani pare pibādeśo bhavati, pibati.
adanto vā, ani pārūpasyeti kim? pai ovai, pāyati.


ghro jighraḥ. Kāt_3,6.71

ghrādhātor ani pare jighrādeśo bhavati, jighrati.


dhmo dhamaḥ. Kāt_3,6.72

dhmādhātor ani pare dhamādeśo bhavati, dhamati.


sthas tiṣṭhaḥ. Kāt_3,6.73

sthādhātor ani pare tiṣṭhādeśo bhavati, tiṣṭhati.


mno manaḥ. Kāt_3,6.74

mnādhātor ani pare manādeśo bhavati, manati.


dāṇo yacchaḥ. Kāt_3,6.75

dāṇdhātor ani pare yacchādeśo bhavati, yacchati.


dṛśeḥ paśyaḥ. Kāt_3,6.76

dṛśer ani pare paśyādeśo bhavati, paśyati.


arter ṛcchaḥ. Kāt_3,6.77

arter ani pare ṛcchādeśo bhavati, ṛcchati.
tiv nirdeśārtha eva.


sarter dhāvaḥ. Kāt_3,6.78

sarter ani pare dhāvādeśo bhavati, dhāvati.
nanu dhāvu gatāvapyasti javābhidhāne yathā syād iti vacanam, tena priyām anusarati.


śadeḥ śīyaḥ. Kāt_3,6.79

śader ani pare śīyādeśo bhavati, śīyate.


sadeḥ sīdaḥ. Kāt_3,6.80

sader ani pare sīdādeśo bhavati, sīdati.


jā janer vikaraṇe. Kāt_3,6.81

janer vikaraṇe jādeśo bhavati, janī, jāyate.
yaṇi tu ye vā syāt, jāyate, janyate.


jñaś ca. Kāt_3,6.82

jñaś ca vikaraṇe jādeśo bhavati, jānāti.


pvādīnāṃ hrasvaḥ. Kāt_3,6.83

pūñādīnāṃ vikaraṇe hrasvo bhavati, punāti, lunāti.
lvī cetyato lvādipvādivyavacchittaye vṛt.
pūṅastu pavate, mūṅ mavate.


uto vṛddhir vyañjanādau guṇini sārvadhātuke. Kāt_3,6.84

dhātor uto vṛddhir bhavati, vyañjanādau guṇini sārvadhātuke pare, rauti, rauṣi, raumi, evaṃ nauti, stauti.
kathaṃ juhoti, juhotiriti nirdeśāt.
dhātor iti kim? sunoti, tanoti.


ūrṇoter guṇaḥ. Kāt_3,6.85

parayogenātra vā gamyate, ūrṇoter vyañjanādau guṇini sārvadhātuke pare guṇo bhavati vā, prorṇoti, prorṇauti.


hyastanyāṃ ca. Kāt_3,6.86

ūrṇoter vyañjanādau guṇini hyastanyāṃ ca nityaṃ guṇo bhavati, praurṇot, praurṇoḥ.
cakāro 'nuktasamuccayārthaḥ, teneṭi vā syāt, prorṇavitā, prorṇuvitā.
praurṇāvīt, praurṇuvīt, ity api syāt.


tṛher iḍ vikaraṇāt. Kāt_3,6.87

prakṛtatvāt sārvadhātukam anuvartate, tṛher vikaraṇāt para iḍ āgamo bhavati, vyañjanādau guṇini sārvadhātuke pare, tṛṇeḍhi, tṛṇekṣi, tṛṇehmi.


bruva īḍ vacanādiḥ. Kāt_3,6.88

bruva īḍ bhavati vacanādir bhūtvā vyañjanādau guṇini sārvadhātuke pare, bravīti, bravītu, abravīt.

carkarītādveti kecit, bobhavīti bobhoti.


aster disyoḥ. Kāt_3,6.89

asteḥ parayor disyor vacanādir īḍ bhavati, āsīt, āsīḥ.
sāhacaryāt tvam asi.
tipā dhātusvarūpanirdeśāt, abhūt.


sicaḥ. Kāt_3,6.90

sicaḥ parayor disyor vacanādir īḍ bhavati, akārṣīt, akārṣīḥ.
āgamaśāsanamanityam iti kecit, mā bhaiḥ.


rudādibhyaś ca. Kāt_3,6.91

rudādibhyaḥ parayor disyor vacanādir īḍ bhavati, arodīt, arodīḥ, asvapīt, asvapīḥ, aśvasīt, aśvasīḥ, prāṇīt, prāṇīḥ, ajakṣīt, ajakṣīḥ, pañcaite rūdādayaḥ.


ado 'ṭ. Kāt_3,6.92

adaḥ parayor disyor vacanādir aḍ bhavati, ādat, ādaḥ.
rudāder api ke cit, arodat, arodaḥ.


sasya se 'sārvadhātuke taḥ. Kāt_3,6.93

sasya takāro bhavati, asārvadhātukaviṣaye se, jighatsati, vatsyati.
asārvadhātuka iti kim? vasse.


aṇi vacer od upadhāyāḥ. Kāt_3,6.94

vacer upadhāyā od bhavati, aṇi pare, avocat, avocaḥ.
kathaṃ pustakavācaḥ, asārvadhātuka iti viśeṣanāt, evam uttaratrāpi.


asyateḥ stho 'ntaḥ. Kāt_3,6.95

asyater antaḥ stho bhavati, aṇi pare, apāsthat.


pateḥ paptiḥ. Kāt_3,6.96

pateḥ paptir bhavati, aṇi pare, apaptat.
śverad vaktavyaḥ, aśvat.


kṛpe ro laḥ. Kāt_3,6.97

kṛpe rephasya lakāro bhavati, kalptā, kalpayati, kalpaḥ.
kathaṃ kḷptaḥ, kḷptir iti raśruterlaśrutir iti vaktavyaṃ vā, iha ṛkārasthasya rephasyāvarṇātmana ḷkārastho lakāro 'varṇātmantaratamyād bhavan, ṛkārasthasya ḷkāra eva syād avyatiriktatvāt.
kathaṃ kṛpā, lākṣaṇikatvāt, kṛpaṇādayo hyauṇādikā iti.


girateś cekrīyite. Kāt_3,6.98

girate rephasya lakāro bhavati, cekrīyate pare, garhitaṃ girati, nijegilyate.


vā svare. Kāt_3,6.99

girate rephasya latvaṃ bhavati vā svare pare, girati, gilati, nigaraṇam, nigalanam.
nigālyata itīnaḥ sthānivadbhāvāt.
galaḥ prāṇyaṅge viṣe tu gara iti.
kapirikāderlokataḥ siddhiḥ, kapirikā, kapilikā, rohiṇī, lohiṇī, roma, loma, paryaṅkaḥ, palyaṅkaḥ, parighaḥ, palighaḥ, pariyogaḥ, paliyogaḥ, cūḍā, cūlā, vaḍabhī, valabhī, jaḍam, jalam, jaḍadhiḥ, jaladhiḥ, ḍalayorekatvam.
tathopasargasyāyatau, parāyate, palāyate.
nirduror vā syāt, nirayaṇam, nilayanam, durayaṇam, dulayanam.
ativyavahite neṣṭam, pratyayate.


tutīyāder ghaḍhadhabhāntasya dhātor ādicaturthatvaṃ sadhavoḥ. Kāt_3,6.100

dhātor avayavasya tṛtīyāder ghaḍhadhabhāntasyādicaturthatvaṃ bhavati, āntaratamyāt, sakāre dhve ca parataḥ, dudhukṣati, adhugdhvam, aghukṣata, aghūdhvam, bubhutsate, abhuddhvam, dhīpsati, bhotsyate, nighokṣyate, ityādyantavadbhāvāt.
sadhvoriti kim? didambhiṣati, dugdhaḥ, dugdhavān.
punardhātugrahaṇam iha sukhārthaṃ ca.


lope ca disyoḥ. Kāt_3,6.101

dhātor avayavasya tṛtīyāder ghaḍhadhabhāntasyādeś caturthatvaṃ bhavati, disyor lope ca sati, adhok, ajoghoṭ, abobhīt.
dasyor iti kim? adhugdhāḥ, varṇāśrayatvāt pratyayalopalakṣaṇaṃ nāstīti.


t(<-s)athoś ca dadhāteḥ. Kāt_3,6.102

dadhāter dhāntasyādeś caturthatvaṃ bhavati, tathoḥ sadhvoś ca parataḥ, dhattaḥ, dhatthaḥ, dhatse, dhaddhve.
dhāntasyeti kim? dadhāti, dadhāsi.


iti daurgasiṃhyāṃ vṛttāv ākhyāte ṣaṣṭhaḥ pādaḥ samāptaḥ.



iḍ āgamo 'sārvadhātukasyādir vyañjanāder ayakārādeḥ. Kāt_3,7.1

dhātor vihitasyāsārvadhātukasya vyañjanāder ayakārāder ādir iḍ āgamo bhavati, bhavitā, bhaviṣyati, bhavitavyam.
punar dhātvadhikāro dhātusaṃjjāśritāsārvadhātukārthaḥ, tena gṛhṇāti, vṛṇoti, jugupsate, mīmāṃsate.
asārvadhātukasyeti kim? śete, vetti.
ṭakāra iṭi ca [Kāt_3,4.28] ityādau viśeṣārthaḥ.
vyañjanāder iti kim? babhūva.
ayakārāder iti kim? bhūyāt.


snukramibhyāṃ parasmai. Kāt_3,7.2 

parasmaipadaviṣaye yau snukramī tābhyāṃ parasyāsārvadhātukasya vyañjanāderayakārāderādiriḍāgamo bhavati, prasnavitā, prasnaviṣyati, kramitā, kramiṣyati, cikramiṣati.
parasmaipadaviṣaya eveti niyamāt, vyatisnoṣyate, pracikraṃsate, upacikraṃsate, propābhyāṃ kramī rucādirādikarmaṇi.
prasnavitavyam, prakramitavyam, ityasamānaviṣayatvādiṭ.
kathaṃ prakrantā, upakrantā, ātmanepadaviṣayasya krameḥ kartari kṛtīṭpratiṣedhaḥ.
prasnavitevācarati, prasnavitrīyate, āyirayamātmanepadī.


rudādeḥ sārvadhātuke. Kāt_3,7.3

rudāder gaṇāt sārvadhātuke vyañjanāder ayakārāder ādir iḍ āgamo bhavati, roditi, ruditaḥ, svapiti, svapitaḥ, śvasiti, śvasitaḥ, prāṇiti, prāṇitaḥ, jakṣiti, jakṣitaḥ.
rudyata iti rapatvād yaṇā bhavitavyam.

roditiḥ svapitiścaiva śvasitiḥ prāṇitistathā, 
jakṣitiścaiva vijñeyo rudādiḥ pañcako gaṇaḥ.


īśaḥ se. Kāt_3,7.4

īśaḥ sādau sārvadhātuka ādir iḍ āgamo bhavati, īśiṣe, īśiṣva.


īḍjanoḥ sadhve ca. Kāt_3,7.5

īḍjanoḥ sadhve ca sārvadhātuke para ādir iḍ āgamo bhavati, īḍiṣe, īḍiṣva, īḍidhve, īḍidhvam, vyatijajñiṣe, vyatijajñdhve, vyatijñidhvam.
jana janane, na janī yanā vyavahitatvāt.
sadhve ceti paṭhitatvāccakāreṇa īśiranukṛṣyate, īśidhve, īśidhvam.


se gamaḥ parasmai. Kāt_3,7.6

parasmaipadasya yo gamis tasmāt sa ādir iḍ āgamo bhavati, gamiṣyate, jigamiṣati, adhijigamiṣa tvam, jigamiṣā, jigamiṣuḥ, jigamiṣitavyam.
parasmaipadasyeti kim? adhijigāṃsate, saṃgaṃsīṣṭa.
kecid yogaṃ vibhajyātmanepada iṭamicchanti, tanmatena saṃjigamiṣuḥ, adhijigamiṣitavyam.
aniṅgamaḥ kṛtītyeke, tadā, adhijigāṃsuriti.


hanṛdantāt sye. Kāt_3,7.7

hanter ṛdantāc ca dhātoḥ sye para ādir iḍ āgamo bhavati, haniṣyati, haniṣyamāṇaḥ, kariṣyati, kariṣyamāṇaḥ, svariṣyati, svariṣyamāṇaḥ, asvariṣyat.


anjeḥ sici. Kāt_3,7.8

añjeḥ sicy ādir iḍ āgamo bhavati, āñjīt, āñjiṣṭām.
udanubandhatvād vikalpe prapte nityārthaṃ vacanam.


stusudhūñbhyaḥ parasmai. Kāt_3,7.9

ebhyaḥ parasmaipade sicy ādir iḍ āgamo bhavati, prāstāvīt, prāsāvīt, prādhāvīt.
parasmā iti kim? prāstoṣṭa, prāsoṣṭa, prādhoṣṭa.
dhūñ kampane 'pi, adhāvīt.


yamiraminamyādantānāṃ sir antaś ca. Kāt_3,7.10

eṣāṃ parasmaipade sicy ādir iḍ āgamo bhavati, siś cānto bhavati, ayaṃsīt, vyaraṃsīt, anaṃsīt, ayāsīt, ayāsiṣṭām, amlāsīt, amlāsiṣṭām, adaridrāsīt, adaridrāsiṣṭām, antagrahaṇād daridrāterālopo na syāt.
katham adaridrīt, adaridriṣṭām, āgamasyānityatvād vibhāsaiva.


smiṅpūṅranjvaśūkṝgṝdṛdhṛpracchāṃ sani. Kāt_3,7.11

eṣāṃ samīpe sanīḍ āgamo bhavaty ādiḥ, smiṅ, sismayiṣate.
pūṅ, pipaviṣate, pūñstu, pupūṣati.
ṛ, aririṣati.
añju, añjijiṣati.
aśū, aśiśiṣate.
kṝ, cikariṣati.
gṝ, jigariṣati.
dṛṅ, didariṣate.
dhṛṅ avasthāne, didhariṣate.
praccha, pipṛcchiṣati.

pracchisahacaritāḥ kṝ gṝ dhṛ taudādikāḥ, kṝñ hiṃsāyāṃ, cikariṣati, cikīrṣati.
gṝ śabde, jigariṣati, jigīrṣati.
dhṛñ dhāraṇe didhariṣati, didhīrṣati.
kṝgrorjñāpakasya savikalpatvād anyeṣāmṝdantānāṃ vā syādeva.
kathaṃ prāvuvūrṣate, prāvivariṣate, saṃvuvūrṣati, saṃvivariṣati, vṛṅvṛñornañānirdiṣṭasyānityarvāt.

ṝdvṛṅvṛñāṃ sanīḍ vā syād ātmane ca sijāśiṣoḥ,
saṃyogāder ṛto vācyaḥ suḍasiddho bahirbhavaḥ.

tṝ, atiriṣṭa, atīrṣṭa, tariṣīṣṭa, tīrṣīṣṭa.
vṛ, avariṣṭa, avṛta, variṣīṣṭa, vṛṣīṣṭa.
dhvṛ, adhvariṣṭa, adhvṛta, dhvariṣīṣṭa, dhvṛṣīṣṭa.
samaskṛta, saṃskṛṣīṣṭa, asiddhaṃ bahiraṅgamantaraṅga iti.


iṭo dīrgho graher aparokṣāyām. Kāt_3,7.12

graheḥ parasyeṭo dīrgho bhavati, na tu parokṣāyām, grhītā.
agrahīt, iṭtvāt sico lopaḥ syāt, asya ca dīrgho na syāt.
kathaṃ grāhitā, grāhiṣyate, ijvadiṭo 'śrutatvāt.
aparokṣāyām iti kim? jagṛhiva, jagṛhima.

ṝdvṛṅvṛño 'pi vā dīrgho na parokṣāśiṣoriṭaḥ,
na parasmai sici prokta iti yogavibhañjanāt.

tṝ, taritā, tarītā.
vṛṅ vṛñ vā, varitā, varītā.
varjane tu, viśaśariva, viśaśarima, vavaritha, tariṣīṣṭa, variṣīṣṭa, atāriṣṭām, avāriṣṭām.


aniḍ ekasvarād ātaḥ. Kāt_3,7.13

ekasvarād dhātor ākārāntāt param asārvadhātukam aniḍ bhavati, dātā, dāsyati, dātavyam.
ekasvarād iti kim? daridritā.

anātmanepada sthāttu vṛtāderiḍ na sye sani,
śvastanyāṃ ca kṛpernaiva kṛtādervāpi se 'sici.

vṛtu, vartsyati, vivṛtsati.
vṛdhu, vartsyati, vivṛtsati.
śṛdhu, śartsyati, śiśṛtsati.
syandū, syantsyati, sasyantsati.
kṛpū, kalpsyati, cikḷpsati, kalptāsi, kṛpeḥ śvastanyāṃ vā rucāditvam.
kṛtī, kartsyati, kartiṣyati.
evaṃ cṛtī hiṃsāyām, cartsyati, cartiṣyati.
uchṛdir, chartsyati, chardiṣyati.
utṛdir, tartsyati, tardiṣyati.
nṛtī, nartsyati, nartiṣyati.
asicīti kim? akartīt.


ivarṇād aśviśriḍīṅśīṅaḥ. Kāt_3,7.14

ivarṇāntāc śviśriḍīṅśīṅvarjitād ekasvarāt param asārvadhātukam aniḍ bhavati, cetā, ceṣyati, netā, neṣyate.
aśviśriḍīṅśīṅ iti kim? śvi śvayitā, śri śrayitā, ḍīṅ ḍayitā, śīṅ śayitā.
ekasvarād iti kim? ādīdhitā, āvevitā.


uto 'yuruṇusnukṣukṣnuvaḥ. Kāt_3,7.15

ukārāntād ekasvarād yuruṇusnukṣukṣnuvarjitāt param asārvadhātukam aniḍ bhavati, hotā, stotā.
ayuruṇusnukṣnuva iti kim? yavitā, ravitā, navitā, snavitā, kṣavitā, kṣṇavitā.
uta iti kim? lavitā.
ekasvarād iti kim? prorṇavitā.


ṛto 'vṛṅvṛñaḥ. Kāt_3,7.16

ṛdantād ekasvarād vṛṅvṛñvarjitāt param asārvadhātukam aniḍ bhavati, kartā, hartā.
avṛṅvṛña iti kim? varitā.
ṛta iti kim? kṝ karitā.
ekasvarād iti kim? jāgaritā.


śakeḥ kāt. Kāt_3,7.17

śakeḥ kāntād aniḍ bhavati, śakḷ śaka, śaktā, śakṣyati.


pacivacisiciricimuceś cāt. Kāt_3,7.18

ebhyaḥ pañcabhyo 'niḍ bhavati, ḍupacaṣ pāke, paca vyaktokaraṇe vā, paktā.
vaca vaci, vaktā.
sica, sektā.
ricir, rektā.
mucḷ, moktā.


praccheś chāt. Kāt_3,7.19

praccheś chāntād aniḍ bhavati, praṣṭā, prakṣyati.


yujirujiranjibhujibhajibhanjisanjityajibhrasjiyajimasjisṛjinijivijisvanjer jāt. Kāt_3,7.20

ebhyaḥ pañcadaśabhyo 'niḍ bhavati, yujir yuja, yoktā.
rujo, roktā.
ranja, raṅktā.
bhuja bhujo, bhoktā.
bhaja, bhaktā.
bhanja, bhaṅktā.
sanja, saṅktā.
tyaja, tyaktā.
bhrasja, bhraṣṭā.
yaja, yaṣṭā.
ṭumasjo, muṅktā.
sṛja, sraṣṭā.
nijir, nektā.
vijir, vektā, na tvovijī, īdanubandhabalāt.
svanja, svaṅktā.


aditudinudikṣudisvidyatividyativindativinaktichidibhidihadiśadisadipadiskandikhider dāt. Kāt_3,7.21

ebhyaḥ ṣoḍaśabhyo 'niḍ bhavati.
ada, attā.
tuda, tottā.
nuda,nottā.
kṣudir, kṣottā.
svida, svettā.
vida sattāyām, vidḷ lābhe, vida vicāre vā, vettā.
chidir, chettā.
bhidir, bhettā.
hada, hattā.
śadḷ, śattā.
pada, pattā.
skandir, skanttā.
khida dainye, khida parighāte vā, khettā.


rādhirudhikrudhikṣudhibandhiśudhisidhyatibudhyatiyudhivyadhisādher dhāt. Kāt_3,7.22

ebhya ekādaśabhyo 'niḍ bhavati.
rādha, rāddhā.
rudhir, roddhā.
krudha, kroddhā.
kṣudha, kṣoddhā.
bandha, banddhā.
śudha, śoddhā.
sidha, seddhā.
budha avagamane, boddhā.
yudha, yoddhā.
sādha, sāddhā.


hanimanyater nāt. Kāt_3,7.23

ābhyām aniḍ bhavati, hana, hantā.
mana jñāne, mantā.
katham avadhīta, nāyaṃ nāntaḥ.


āpitapitipisvapivapiśapichupikṣipilipilupisṛpeḥ pāt. Kāt_3,7.24

ebhya ekādaśabhyo 'niḍ bhavati.
āpḷ, āptā.
tapa dhūpa saṃtāpe, tapa aiśvarye vā, taptā.
tipṛ, teptā.
ñisvapa, svaptā.
ḍuvapa, vaptā.
śapa, śaptā.
chupa, choptā.
kṣipa, kṣeptā.
lipa, leptā.
lupḷ, loptā.
sṛpḷ, sarptā.
kathaṃ tarptā, darptā, radhāditvād vibhāṣeṭ.


yabhirabhilabher bhāt. Kāt_3,7.25

ebhyas tribhyo 'niḍ bhavati, yabdhā, rabdhā, labdhā.


yamiraminamigamer māt. Kāt_3,7.26

ebhyaś caturbhyo 'niḍ bhavati, yantā, rantā, nantā, gantā.


riśiruśikruśiliśiviśidiśidṛśispṛśimṛśidanśeḥ śāt. Kāt_3,7.27

ebhyo daśabhyo 'niḍ bhavati.
riśa ruśa hiṃsāyām, reṣṭā, roṣṭā.
kruśa, kroṣṭā.
liśa, leṣṭā.
viśa, veṣṭā.
diśa, deṣṭā.
dṛṣir, draṣṭā.
spṛśa, spraṣṭā.
mṛśa, mraṣṭā.
danśa, daṃṣṭā.


dviṣipuṣyatikṛṣiśliṣyatitviṣipiṣiviṣiśiṣiśuṣituṣiduṣeḥ ṣāt. Kāt_3,7.28

ebhya ekādaśabhyo 'niḍ bhavati.
dviṣa, dveṣṭā.
puṣyati, poṣṭā.
kṛṣati karṣati vā, kraṣṭā.
śliṣyati, śleṣṭā.
tviṣa, tveṣṭā.
piṣḷ, peṣṭā.
viṣḷ, veṣṭā.
śiṣḷ, śeṣṭā.
śuṣa, śoṣṭā.
duṣa, doṣṭā.


vasatighaseḥ sāt. Kāt_3,7.29

ābhyām aniḍ bhavati, vastā, jighatsati.
nāyaṃ dānta iti.


dahidihiduhimihirihiruhilihiluhinahivaher vāt. Kāt_3,7.30

ebhyo daśabhyo 'niḍ bhavati.
daha, dagdhā.
diha, degdhā.
duha, dogdhā.
miha, meḍhā.
riha, reḍhā.
ruha, roḍhā.
liha, leḍhā.
luha, loḍhā.
naha, naddhā.
vaha, voḍhā.
rihiluhī sautrau dhātū kecinna paṭhanty eva.


grahaguhoḥ sani. Kāt_3,7.31

grahaguhoḥ sani neḍ bhavati, graha, jighṛkṣati.
guhū, jughukṣati.


uvarṇāntāc ca. Kāt_3,7.32

uvarṇāntād dhātoḥ sani neḍ bhavati, varṇagrahaṇaṃ ruṇusnukṣukṣnvartham.
rurūṣati, nunūṣati, susnūṣati, cukṣūṣati, cukṣṇūṣati, lulūṣati, pupūṣati.


ivantardhabhrasjadanbhuśriyūrṇubharajñapisanitanipatidaridrāṃ vā. Kāt_3,7.33

eṣāṃ sani para iḍ āgamo na bhavati vā.
ivanta, dideviṣati, dudyūṣati.
ṛdhu, ardidhiṣati, īrtsati.
bhrasja, bibhrajjiṣati, bibhrakṣati.
danbhu, didambhiṣati, dhipsati, dhopsati.
śriñ, śiśrayiṣati, śiśrīṣati.
yu, yiyaviṣati, yuyūṣati.
ūrṇuñ, prorṇunaviṣati, prorṇunūṣati.
bhara, bibhariṣati, bubhūrṣati.
jñapi, jijñapiṣati, jñīpsati.
sanu, sisaniṣati, siṣāsati.
tanu, titaniṣati, titāṃsati.
patḷ, pipatiṣati, pitsati.
daridrā, didaridriṣati, didaridrāsati.
bhrasjabhṛyūnām aprāpte vibhāṣā.


bhuvaḥ sijluki. Kāt_3,7.34

bhuvo dhātoḥ sijluki sati neḍ bhavati, abhūt, abhūtām.
sijalukīti kim? vyatyabhaviṣṭa.


sṛvṛbhṛsnudrusruva eva parokṣāyām. Kāt_3,7.35

ebhya eva parokṣāyāṃ neḍ bhavati, sṛ, sasṛva. vṛñ vṛṅ, vavṛvahe, vavṛmahe.
ḍubhṛñ bhṛñ vā, babhṛva.
ṣṭuñ, tuṣṭuva.
dru, dudruva.
sru, susruva.
śru, śuśruva.
ebhya eveti kim? peciva, śekiva, dadiva, rarandhiva, neśiva, radhāditvād vibhāsāpi bādhyate, paratvād vikalpa ity eke, rarandhiva, redhveti.


thaly ṛkārāt. Kāt_3,7.36

ṛkārāntād dhātos thali neḍ bhavati, dadhartha, jahartha.
thalīti kim? jahriva, jahrima.
ṛkārāntāditi kim? stṝñ, tastaritha.

nityātvatāṃ svarāntānāṃ sṛjidṛśoś ca veṭ thali,
tṛci nityāniṭaḥ syuśced vṝvye 'dāṃ nityamiṭ thali.

papaktha, pecitha.
papātha, papitha.
cicetha, cicayitha.
sasraṣṭha, sasarjitha.
dadraṣṭha, dadarśitha.
tṛci yo 'kāravān nityāniḍiti viśeṣaṇāt, aderghasḷ, jaghasitha.
veño vayi, uvayitha.
añjervikalpeṭtvāt, ānañjitha, vavaritha, āritha, vivyayitha, āditha.


kṛño 'suṭaḥ. Kāt_3,7.37

asuṭaḥ kṛñaḥ parokṣāyāṃ thali ca neḍ bhavati, cakṛva, cakṛama, cakartha.
asuṭa iṭi kim? saṃcaskariva, saṃcaskarima, saṃcaskaritha.

syasijāśīḥśvastanīṣu bhāvakarmārthakāsu ca,
svarahanagrahadṛśāmiḍvejvacceti vaktavyam.
ceṣyate, cāyiṣyate.
dāsyate dāyiṣyate. evam aceṣyata, acāyiṣyata.
adāsyata, adāyiṣyata.
haniṣyate, ghāniṣyate, ahaniṣyata, aghāniṣyata.
grahīṣyate, grāhiṣyate, agrahīṣyata, agrāhiṣyata.
drakṣyate, darśiṣyate, adrakṣyata, adarśiṣyata.
sici ca.
aceṣātām, acāyiṣātām.
avadhiṣātām, aghāniṣātām.
agrahīṣātām, agrāhiṣātām.
adṛkṣātām, adarśiṣātām.
āśiṣi ca.
ceṣīṣṭa, cāyiṣīṣṭa.
dāsīṣṭa, dāyiṣīṣṭa.
vadhiṣīṣṭa, ghāniṣīṣṭa.
grahīṣīṣṭa, grāhiṣīṣṭa.
drakṣīṣṭa, darśiṣīṣṭa.
śvastanyāṃ ca.
cetā, cāyitā.
dātā, dāyitā.
hantā, ghānitā.
grahītā, grāhitā.
draṣṭā, darśitā.
ijvadbhāvādiṭastukāritalopaḥ syāt, kāriṣyate, kārayiṣyate.
coriṣyate, corayiṣyate.
mānubandhānāṃ hrasvo nityam, gamiṣyate.


suḍ bhūṣaṇe saṃparyupāt. Kāt_3,7.38

bhūṣaṇe 'rthe saṃparyupāt parasya kṛñaḥ suḍ ādir bhavati.
saṃskartā, saṃcaskāra, samaskārṣīt, pariṣkartā, paricaskāra, paryaṣkārṣīt, aḍavyavadhāne 'pi ṣatvamiṣyate.
upaskartā, upacaskāra, upāskārṣīt.
evaṃ samavāye 'pi vaktavyam, bhūṣaṇasamavāyābhyāmanyatrāpi dṛśyate, saṃskṛtam idam anityam iti, upāt pratiyatnavikṛtavākyādhyāhāreṣu suḍ vaktavyaḥ, asipatrasyopaskurute, upaskṛtaṃ bhuṅkte, vikṛtaṃ bhuṅkta ity arthaḥ, upaskṛtaṃ jalpati, vākyādhyāhāraṃ jalpatītyarthaḥ.


iti daurgasiṃhyāṃ vṛttāvākhyāte saptamaḥ pādaḥ samāptaḥ.



padānte dhuṭāṃ prathamaḥ. Kāt_3,8.1 

padānte vartamānānāṃ dhuṭām antaratamaḥ prathamo bhavati, tvannāthaḥ, ṣaṇmukhāni, jñānabhuṭṭīkanam, tacchrutam, kakuvbhāsaḥ, vargaprathamalakṣaṇaṃ syāt.
aleṭ, aleḍ, āsīt, āsīd, vā virāme [Kāt_2,3.62] iti bādhakatvāt prathamatṛtīyau.
padagrahaṇam aprakṛtasyāpi liṅgasya parigrahārthaṃ tena ca dhātor ante na syāt, vadati, edhate.
dhuṭām iti kim? ahan, apacam.


rasakārayor visṛṣṭaḥ. Kāt_3,8.2

padānte vartamānayo rephasakārayor visṛṣṭo bhavati, abibhaḥ, pacāvaḥ.
padānta iti kim? bibharti, āsmahe, ata evārambhaḥ.
katham abhinastvam, abhinattvam, aruṇastvam, aruṇattvam, sau padānte 'rephaprakṛtyor api vā dadho ratvaṃ syāt.


ghaḍhadhabhebhyas tathor dho 'dhaḥ. Kāt_3,8.3

ghaḍhadhabhebhyaḥ parayos tathor tho bhavati, na tu dhāñaḥ, adugdha, adugdhāḥ, alīḍha, alīḍhāḥ, abuddha, abuddhāḥ, alabdha, alabdhāḥ.
adha iti kim? dhattaḥ, dhatthaḥ.


ṣaḍhoḥ kaḥ se. Kāt_3,8.4

ṣaḍhoḥ ko bhavati se pare, pekṣyati, pipikṣati, lekṣyati, lilikṣati.
sa iti kim? pinaṣṭi, leḍhi.


tavargasya ṣaṭavargāṭ ṭavargaḥ. Kāt_3,8.5

ṣāṭ ṭavargāc ca parasya tavargasya ṭavargo bhavati, vapuṣṭaram, vapuṣṭā, dveṣṭi, dviṣṭaḥ, piṇḍḍhi, kuṣṇāti, īṭṭe, līḍhaḥ, alīḍhvam.
ṭavargāṭṭavarga iti kim? vaktā, papaktha, iti siddhyartham.
kathaṃ madhuliṭ tarati, madhuliṭtaraḥ, antyatvāt.


ḍhe ḍhalopo dīrghaś copadhāyāḥ. Kāt_3,8.6

ḍhe pare ḍhalopo bhavati, upadhāyāś ca dīrghaḥ, līḍhaḥ, mūḍhaḥ.
kathaṃ leḍhā, droḍhā, antaraṅgatvād guṇe kṛte ḍhalopa eva syāt.
upadhāgrahaṇasya saṃjñāpūrvakatvād ṛto na syāt, vṛhū, vṛḍhaḥ.
dṛhū, dṛḍhaḥ.


sahivahor od avarṇasya. Kāt_3,8.7

sahivahor ḍhe pare ḍhalopo bhavati, avarṇasyaud bhavati, soḍhā, voḍhā.
katham ūḍhaḥ, ūḍhavān, antaraṅgatvānnityatvāt saṃprasāraṇam.
varṇagrahaṇaṃ kim? udavoḍhām, sicy asya dīrghatve 'pi na syāt.


dhuṭāṃ tṛtīyaś caturtheṣu. Kāt_3,8.8

dhātūnāṃ dhuṭāṃ caturtheṣv eva tṛtīyo bhavati, dogdhā, dviḍṭhi, cakāddhi, labdhā.
caturbheṣv eveti niyamāt, śaṅkyate, dviṣṭaḥ.


aghoṣeṣv aśiṭāṃ prathamaḥ. Kāt_3,8.9

aghoṣeṣu parato dhātūnām aśiṭāṃ dhuṭāṃ prathamo bhavati, dhokṣi, bhettā, yuyutsate, āripsate.
aśiṭāmeveti kim? asti.


bhṛjaḥ svarāt svare dviḥ. Kāt_3,8.10

bhṛjaḥ svarāt parasya svare dvir bhavati, bhṛjī, babhrajje, babhrajjāte, babhrajjire.
ādyavyākaraṇamatametat.


asya vamor dīrghaḥ. Kāt_3,8.11

akārasya vamoḥ parato dīrgho bhavati, pacāmi, pacāvaḥ, pacāmaḥ, dīvyāmi, dīvyāvaḥ, dīvyāmaḥ.
asyeti kim? dadhvaḥ, dadhmaḥ, yadi syāddīrghastadālopo na syāt.
kathaṃ pacamānaḥ, apacam, vamorvarṇayorādyayoḥ sāhacaryāt.


svarāntānāṃ sani. Kāt_3,8.12

svarāntānāṃ dhātūnāṃ sani pare dīrgho bhavati, cikīrṣati.
juhūṣati, cicīṣati.
śiśrayiṣati, vibhaviṣatīti guṇenāghrātatvāt svarāntānām iti sukhārtham eva.


haniṅgamor upadhāyāḥ. Kāt_3,8.13

iṅo gamaḥ iṅgamaḥ, haniṅgamor upadhāyā dīrgho bhavati sani pare, jighāṃsati, adhijigāṃsate.
iṅo gama iti kim? saṃjigaṃsate.
titāṃsati, titaniṣatīti vā vaktavyam.


nāmino rvor akurchuror vyañjane. Kāt_3,8.14

nātra tadantaviśeṣaṇam, rvor upadhāyā dhātor nāmino dīrgho bhavati vyañjane pare, na tu kurchuroḥ, cikīrṣati, bubhūrṣati, dīvyati, mīvyati, kūrdate, khūrdate.
dhātor iti kim? kurkuraḥ.
kathaṃ kurkurīyate, nāmadhātutvāt.
nāmina iti kim? kartā, bhavyam.
rvoriti kim? nṛtyati. 
akurchuror iti kim? kuryāt, dīrghavidhiṃ prati na sthānivad iti, churyate.
kathaṃ rī reṣaṇe, riryatuḥ.
vī prajane, vivyatur iti, abhyāsapratiṣedha iti.
vyañjana iti kim? kirati, luvati.


sasya hyastanyāṃ dau taḥ. Kāt_3,8.15

sasya hyastanyāṃ dau pare to bhavati, acakāt, anvaśāt.
hyastanyām iti kim? abhaitsīt, īṭastadgrahaṇena grahaṇāt.
hyastanyāṃ sau vā vaktavyam, acakāstvam, acakāttvam.


aḍ dhātvādir hyastanyadyatanīkriyātipattiṣu. Kāt_3,8.16

hyastanyādiṣu parato dhātor ādir aḍ āgamo bhavati, akarīt, akārṣīt, akariṣyat.
dhātor iti kim? nyaviśata.


svarādīnāṃ vṛddhir ādeḥ. Kāt_3,8.17

svarādīnāṃ dhātūnāṃ hyastanyādiṣv ādeḥ svarasya vṛddhir bhavati, āntaratamyāt, aidhata, aidhiṣṭa, aidhiṣyata.
katham aijyata, aupyata, auhyata, antaraṅgatvādaḍāgame yaṇi saṃprasāraṇe sandhau ca vṛddhiḥ, padāntaraṅgā vā yaṇādayaḥ.


avarṇasyākāraḥ. Kāt_3,8.18

svarādīnāṃ dhātūnām āder avarṇasyākāro bhavati hyastanyādiṣu parataḥ, āṭat, āṭīt, āṭiṣyat, āpnot, āpat, āpsyat.
avarṇaḥ sarvamukhasthānam iti eke, ekadeśenāntaratamyāt, sarvā vṛddhayo mā bhūvanniti varṇagrahaṇam.


asteḥ. Kāt_3,8.19

aster hyastanyām aguṇe 'varṇasyākāro bhavati, āstām, āsan, vyatyāsta, paro 'pyavarṇasyākāro lope na bādhyate 'stimātrāśrayatvāt.


eter ye. Kāt_3,8.20

eter ye hyastanyani pare 'ṭo 'varṇasyākāro bhavati, āyan, adhyāyan.
parāpi vṛddhir iṇmātrāśritena yatvena bādhyate.
ya iti kim? agāt.


na māmāsmayoge. Kāt_3,8.21

māyoge māsmayoge ca hyastanyādiṣv aḍ āgamo na bhavati, mā bhavān karot, mā sma karot, jugupsata smainamaduṣṭabhāvaṃ maivaṃ bhavānakṣatasādhuvṛtta iti matam. 
mā bhavān kārṣīt, mā sma kārṣīt, saṃyukte na syād iti māsmagrahaṇam.
sāhacaryānmado na syāt, mā bhavānapaśyat.


nāmyantād dhātor āśīradyatanīparokṣāsu dho ḍhaḥ. Kāt_3,8.22

nāmyantād dhātor āśīradyatanīparokṣāsu yo dhakāras tasya ḍhakāro bhavati, ceṣīḍhvam, kṛṣīḍhvam, adhyagīḍhvam, samasthiḍhvam, tuṣṭuḍhve, cakṛḍhve.
antagrahaṇaṃ bhūtapūrvanāmyantārtham, tena prāvariṣīḍhvam, alaviḍhvam, luluviḍhve.
dhātor iti saṃjñāpūrvakatvād anityārtham, tenāsu seṭsu vibhāṣā siddhā, prāvariṣīḍhvam, prāvariṣīdhvam, alaviḍhvam, alavidhvam, didīyiḍhve, didīyidhva ity api.


marjo mārjiḥ. Kāt_3,8.23

marja ity etasya mārjir ādeśo bhavati, mārṣṭā, mārkṣyati, amārṭ, mārjo vartate.
marja iti kim? mṛṣṭaḥ.

aguṇe svare vā vaktavyam, parimṛjanti, parimārjanti.


dhātvādeḥ ṣaḥ saḥ. Kāt_3,8.24

dhātor ādyavayavasya ṣakārasya sakāro bhavati, ṣaha, sahate.
ṣic, siñcati.
dhātor iti kim? ṣaṭ, ṣaṇḍaḥ.
āder iti kim? laṣitum.
kathaṃ ṣaṇḍīyati, nāmadhātutvād dhātoś cārambhako yan na ṣakāra iti.
ṣṭhivuklambācamāmani [Kāt_3,6.67] iti nirdeśāt, ṣṭhīvati, ṣṭhiver api ṣakāraṣṭhakāraparathakāra paro veti matam, tena ṭeṣṭhīvyate, teṣṭhīvyata iti siddham.

ṣvakkerna syād iti vaktavyam, ṣvakkate, nimittādvikārasthasya sakārasya ṣatvārthaḥ ṣopadeśo dhātūnām iti, tatra ca svaradantyaparāḥ sādayaḥ ṣopadeśāḥ, ṣmiṅsvidiṣvadiṣvapayaśca sṛpisṛjistṝstyāsīkṛsekṛvarjam.


ṇo naḥ. Kāt_3,8.25

dhātvāder ṇakārasya nakāro bhavati, ṇīñ nayati, ṇama namati.
dhātvāder iti kim? kvaṇati.
kathaṃ ṇakārīyati, nāmadhātutvāt.
ihāpyupasargādasamāse ṇopadeśasya ṇatvārtho nakārapāṭhaḥ.
sarve nādayo ṇopadeśāḥ, nṛtinandinardinakkināṭinaṭinṝnāthṛnādhṛvarjam.


nimittāt pratyayavikārāgamasthaḥ saḥ ṣatvam. Kāt_3,8.26

antyārtho 'yam ārambhaḥ, nimittān nāmikarāt paraḥ pratyayavikārāgamasthaḥ saḥ ṣatvam āpadyate.
nāminas tāvat, cicīṣati, lulūṣati, sarpiṣyati, dhanuṣyati.
kāt, śakṣyati, vivakṣati.
rāt, cikīrṣati.
vikārasthaḥ, siṣeva, suṣvāpa.
āgamasthaḥ, pariṣkaroti, vacanād bhinnapade 'pivyapadeśivadbhāvāt.
pratyayavikārāgamastha iti kim? sṛpḷ, sisṛpsati.
sekṛ, sisekiṣate, tasyaivāpiśabdasyāyaṃ prapañcaḥ.

tathopasargāt sunotisuvatisyatistautistobhatīnām aḍantaro  'pi, abhiṣuṇoti, abhyaṣuṇot, abhiṣuvati, abhyaṣuvat, abhiṣyati, abhyaṣyat, abhiṣṭauti, abhyaṣṭaut, abhiṣṭobhate, abhyaṣṭobhata.

sthāsenisedhatisicasanjasvanjām aḍabhyāsāntaro 'pi, abhiṣṭhāsyati, abhyaṣṭhāt, abhitaṣṭhau.
senayā hyabhiyāti, abhiṣeṇayati, abhyaṣeṇayati, abhyaṣeṇayat, abhiṣiṣeṇayiṣati.
abhiṣedhati, abhyaṣedhat, pratiṣiṣedhayiṣati, pratyaṣedhat, pratiṣiṣedhiṣati.
abhiṣiñcati, abhyaṣiñcat, abhiṣiṣikṣati.
abhiṣajati, abhyaṣajat, abhiṣiṣaṅkṣati.
pariṣvajate, paryaṣvajata, pariṣiṣvaṅkṣate.

saderaprateḥ.
niṣīdati, nyaṣīdat, niṣiṣatsati.
aprateriti kim? pratisīdati, pratyasīdat, pratisiṣatsati.

praterapi stanbheḥ.
pratiṣṭabhnāti, pratyaṣṭabhnāt, pratitaṣṭambha.
evam abhiṣṭabhnāti, abhyaṣṭabhnāt, abhitaṣṭambha.
avād aurjityanikaṭāśrayeṣu, mallasyāvaṣṭambhaḥ, avaṣṭabdhā senā, daṇḍamavaṣṭabhyāste.
eṣviti kim? avastabdho vṛṣalaḥ, śītena saṃkucita ity arthaḥ.

veśca svano bhojane.
viṣvaṇati, avaṣvaṇati, vyaṣvaṇat, avāṣvaṇat, viṣaṣvāṇa, avaṣaṣvāṇa, saśabdaṃ bhuṅkta ity arthaḥ. evam anye 'py anusartavyāḥ.


śāsivasighasīnāṃ ca. Kāt_3,8.27

nimittāt paraḥ śāsivasighasīnāṃ ca saḥ ṣatvam āpadyate, śiṣyate, uṣyate, jakṣatuḥ.
avikārastha ity ārambhaḥ.


stautīnantayor eva sani. Kāt_3,8.28

nimittāt paraḥ pratyayavikārāgamasthaḥ stautīnantayor eva sani ṣatvabhūte saḥ ṣatvam āpadyate, tuṣṭūṣati, siṣedhayiṣati, suṣvāpayiṣati.
stautīnantayor iti kim? sisikṣati, susūṣati.
ṣatvabhūta iti kim? tiṣṭhāsati, suṣupsati.
kathaṃ soṣupiṣate, cekrīyite ṣatvaṃ paścāt san.
arthān pratīṣiṣati, sano 'vayavasyānabhyāsasthānnimittāt ṣatvaṃ syād eva.

svidisvadisahīnāminantānāṃ neṣyate, sisvedayiṣati, sisvādayiṣati, sisāhayiṣati.
tenaivāpi śabdenānyadapi vyabhicāryate, tathā sicaescekrīyite na syāt, sesicyate.
sunoteḥ sye, abhisoṣyate.
sedhatergatau, abhisedhayati gām, gamayatītyarthaḥ.
evam anye 'py anusartavyāḥ.


luglope na pratyayakṛtam. Kāt_3,8.29

lukā lope sati pratyaye pare yat kāryaṃ prakṛtes tan na bhavati, lukā lopo yasyeti vigrahaḥ, aṅgāḥ, vaṅgāḥ, kaliṅgāḥ, pañca, kati, dugdhe, vikaraṇaluki na guṇaḥ, lukīti na kṛtaṃ luglopayorviśeṣapratipattyartham, tena pratyayalope pratyayalakṣaṇamavadhāryate, abhitta, acchitta.
pratyayakṛtam iti kim? parasyāna us, udaguḥ, aduḥ.
katīha, pañcātra.


svaravidhiḥ svare dvirvacananimitte kṛte dvirvacane. Kāt_3,8.30

dvirvacananimitte svarādau pratyaye pare prakṛteḥ pūrvasmin parasmin vā dvirvacane kṛte svarasya sthāne vidhir bhavati, papatuḥ, āṭiṭat, jagmatuḥ, iyāya, nināya, ninayitha, lulāva, lulavitha, ninyatuḥ, cakratuḥ.
svaravidhir iti kim? asūṣupat, saparasvarāyāḥ saṃprasāraṇe paścād dvirvacanam.
svara iti kim? jeghrīyate.
dvirvacananimitta iti kim? dudyūṣati.
yena vinā yanna bhavati tattasya nimittam.
iṭo vidhinā sani dvirvacanam iti tena, aririṣatīti siddham.
katham iyeṣa, uvoṣa, na sthānivattvam, asavarṇa iti vacanāt.


yo 'nubandho 'prayogī. Kāt_3,8.31

anubadhyata ity anubandhaḥ, aprayuktir aprayogaḥ, anubandho yaḥ so 'prayogī, anuccāraṇīyo bhavati, iṅ, adhīte.
ḍakṛñ, kurute, evam anye 'pi.


śiḍ iti śādayaḥ. Kāt_3,8.32

śādayo varṇā haparyantāḥ śiḍ iti saṃjñitāḥ.
śiṭpradeśāḥ, śiṭparo 'ghoṣaḥ [Kāt_3,3.10] ity evam ādayaḥ.


saṃprasāraṇaṃ yvṛto 'ntaḥsthānimittāḥ. Kāt_3,8.33

iś ca uś ca ṛś ceti dvandvaḥ, takāraḥ sukhanirdeśārthaḥ, antaḥsthaiva nimittam utpattir yeṣāṃ te 'ntaḥsthānimittā yvṛtaḥ saṃprasāraṇam iti saṃjñitāḥ.
saṃprasāraṇapradeśāḥ, saparasvarāyāḥ saṃprasāraṇam antaḥsthāyāḥ [Kāt_3,4.1] ity evam ādayaḥ.
antaḥsthānimittā iti kim? sthitaḥ, sthitavān, tad dīrgham antyaṃ na syāt.


ar pūrve dve sandhyakṣare ca guṇaḥ. Kāt_3,8.34

ar pūrve dve sandhyakṣare ca guṇa iti saṃjñitāḥ, ekaṃ pūrvamaikāramapekṣyāparaṃ caukāramapekṣyeti.
guṇapradeśāḥ, nāmyantayor dhātuvikaraṇayor guṇaḥ [Kāt_3,5.1] ity evam ādayaḥ.


ār uttare ca vṛddhiḥ. Kāt_3,8.35

ār uttare ca dve sandhyakṣare vṛddhir iti saṃjñitāḥ, ār, ai, au.
vṛddhipradeśāḥ, vṛddhirādau saṇe [Kāt_2,6.49] ity evam ādayaḥ.

iti daurgasiṃhyāṃ vṛttāv ākhyāte 'ṣṭamaḥ pādaḥ samāptaḥ.


ity ākhyātaṃ samāptam.


以上未翻译校对
atha kṛtaḥ.

vṛkṣādivad amī rūḍhāḥ kṛtinā na kṛtāḥ kṛtaḥ,
Kātyāyanena te sṛṣṭā vibuddhipratibuddhaye.


siddhir ijvad ñṇānubandhe. Kāt_4,1.1

ñānubandhe ṇānubandhe ca kṛtpratyaye pare dhātor icīva kāryasya siddhir atidiśyate.

ijvadbhāve 'syopadhāyā dīrgho vṛddhiś ca nāminām,
hanter gho janvadhor hrasvaḥ kuṭādīnāṃ guṇo bhavet.
syād ādantānām āyiś ca inīcīti nibandhanāt,
na hrasvo mānubandhānām ici vā vacanena ca.

pāṭhaḥ, pāṭhakaḥ, kāraḥ, kārakaḥ, ghātaḥ, ghātakaḥ, janaḥ, janakaḥ, vadhaḥ, vadhakaḥ, utkoṭaḥ, utkoṭakaḥ, pāyaḥ, pāyakaḥ.
siddhigrahaṇaṃ bhinnakartṛkatvān maṅgalārtham.


hantes taḥ. Kāt_4,1.2

hanter nakārasya takāro bhavati, ñānubandhe ṇānubandhe ca kṛtpratyaye pare, ghātaḥ, ghātakaḥ.
kathaṃ bhrauṇahatyam iti rūḍhitaḥ siddhaḥ.


na seṭo 'mantasyāvamikamicamām. Kāt_4,1.3

ijmātram iha smaryate, seṭo 'mantasya vamikamicamivarjitasyeci kṛtaṃ kāryaṃ na bhavati, aśami, atami.
ñānubandhe kṛtījvadbhāvāc ca, śamaḥ, śamakaḥ, śamī, tamaḥ, tamakaḥ, tamī.
seṭa iti kim? avāmi, akāmi, abhidhānād āṅpūrvaś camiḥ, ācāmi, vāmaḥ, kāmaḥ, ācāmaḥ.
katham āmaḥ, ama roga iti caurādika ini dīrghaḥ.
vau śramer nañānirdiṣṭasyānityatvāt, viśrāmaḥ.
katham udyamaḥ, yama ceti caurādiko mānubandhaś ca.
uparama iti ca dṛśyate.


pratyayalukāṃ cānām. Kāt_4,1.4

pratyaye lug yeṣāṃ dhātūnām ekadeśasya te pratyayaluko 'rthāt, anām ity anakārāṇāṃ, pratyayalukāṃ  dhātūnāṃ nalopavarjitānāṃ yat prāptaṃ tan na bhavati, arthāt tasminn eva pratyaye pare, samidhitā, samidhakaḥ, adṛśadi, dṛśadakaḥ, yin.
loluvaḥ, marīmṛjaḥ, tasya lug aci, asyopadhāyā dīrgho guṇaś ca na syāt.
pratyayasya lug yebhya ity ukte, bhedyād, vettīti, innanor luki pratiṣedhaḥ syāt.
anām iti kim? indher ghañi, edhaḥ.
under mani, odma.
ranjeḥ, rāgaḥ.
kathaṃ kuncer nikucitam iti saṃnipātalakṣaṇatvād guṇasya.


sārvadhātukavac che. Kāt_4,1.5

śānubandhe kṛti pare sārvadhātuka iva kāryaṃ bhavati, juhūt, pacamānaḥ, kṛñaḥ śa ca [Kāt_4,5.77] kriyā, yasya yad uktaṃ tasya tad eva śrutatvāt.


ṅe na guṇaḥ. Kāt_4,1.6

ṅānubandhe kṛti pare guṇo na bhavati, bibhyat, vidan, sunvan, katīha madhu lihānāś cinvānāḥ.


ke yaṇvac ca yoktavarjam. Kāt_4,1.7

kānubandhe kṛti pare yaṇīva kāryaṃ bhavati, ya uktaṃ varjayitvā, kṛtaḥ, kṛtavān, gṛhītvā, iṣṭiḥ, yaṇvadbhāve 'guṇatvaṃ saṃprasāraṇaṃ ca syāt.
yoktavarjam iti kim? kṛtaḥ, jitaḥ, smṛtaḥ, ikārāgamadīrghaguṇā na syuḥ. 


jāguḥ kṛty aśantṛṅvyoḥ. Kāt_4,1.8

jāgarteḥ kṛti pare yaṇīva kāryaṃ bhavati, na tu śantṛṅvyoḥ, yaṇāśiṣor ye, jāgarakaḥ, jāgaritaḥ, jāgartiḥ.
kṛtīti kim? jāgṛyāt.
aśantṛṅvyor iti kim? jāgrat, jāgṛviḥ, kṝgṝjāgṛbhyaḥ kviḥ.


guṇī ktvā seḍ arudādikṣudhakuśakliśagudhamṛḍamṛdavadavasagrahām. Kāt_4,1.9

arudādikṣudhādīnāṃ ktvā seḍ guṇī bhavati, yasmin yo bhavati sa tasyeti vivakṣāyām in, śayitvā, devitvā, śraṃsitvā.
ktveti kim? nikucitiḥ.
śīṅādīnāṃ seḍ niṣṭhaiveti niyamaś ca syāt.
seḍ iti kim? kṛtvā.
arudādikṣudhādīnām iti kim? rudavidamuṣāṃ sani [Kāt_3,5.16] ity atra rudisahacarito vidir jñānārthaḥ, ruditvā, viditvā, muṣitvā, kṣudhitvā, kuśitvā, kliśa kliśū kliśitvā, gudhitvā, vyupadhatvād vā na syāt.
mṛḍitvā, mṛditvā, vada uditvā, vasa nivāsa eva yajāditvād uṣitvā, kṣudhivasoś ca [Kāt_4,6.87] itīṭ.
gṛhītvā.


skandasyandoḥ ktvā. Kāt_4,1.10

anayoḥ ktvā guṇī bhavati, skandir skantvā, syandū syantvā.
aseḍartham idaṃ punaḥ ktvāgrahaṇam.
yav guṇī mā bhūt, praskadya, prasyadya.


vyañjanāder vyupadhasyāvo vā. Kāt_4,1.11

uś ca iś ca vī, te upadhe yasya sa vyupadhaḥ, vyañjanāder dhātor ukārekāropadhasyāvakārāntasya ktvā seḍ guṇī bhavati vā, dyutitvā, dyotitvā.
likhitvā, lekhitvā.
vyañjanāder iti kim? eṣitvā, oṣitvā.
ava iti kim? devitvā.
saṃś ceti vā vaktavyam, ruruciṣate, rurociṣate, lilikhiṣati, lilekhiṣati.


tṛṣimṛṣikṛśivañciluñcyṛtāṃ ca. Kāt_4,1.12

eṣāṃ dhātūnāṃ ktvā seḍ guṇī bhavati vā, tṛṣitvā, tarṣitvā.
mṛṣitvā, marṣitvā.
kṛśa tanūkaraṇe, kṛśitvā, karśitvā.
vacitvā, vañcitvā.
lucitvā, luñcitvā. ṛta iti sautro dhātuḥ, ṛtitvā, artitvā.


thaphāntānāṃ cānuṣaṅgiṇām. Kāt_4,1.13

thāntānāṃ phāntānāṃ cānuṣaṅgiṇāṃ ktvā seḍ guṇī bhavati vā, śrathitvā, śranthitvā.
grathitvā, granthitvā.
guphitvā, gumphitvā.
anuṣaṅgiṇām iti kim? kothitvā, rephitvā, vyupadhatve vikalpo na syāt.


jāntanaśām aniṭām. Kāt_4,1.14

jāntanaśām aniṭām anuṣaṅgināṃ ktvā guṇī bhavati vā, bhaktvā, bhaṅktvā.
raktvā, raṅktvā.
naṣṭvā, naṃṣṭvā, masjinaśor dhuṭīti nakārāgamaḥ.
aniṭām iti kim? añjitvā.


śīṅpūṅdhṛṣikṣvidisvidimidāṃ niṣṭhā seṭ. Kāt_4,1.15

śīṅādīnāṃ niṣṭhā seḍ guṇī bhavati, śayitaḥ, śayitavān.
pavitaḥ, pavitavān, pūkliśor vā [Kāt_4,6.89] itīṭ.
evaṃ dharṣitaḥ, dharṣitavān.
kṣveditam, meditam, prakṣveditaḥ, prasveditaḥ, prameditaḥ, ādanubandhād bhāvādikarmaṇor vā [Kāt_4,6.92] itīṭ.
seḍ iti kim? pūtaḥ, dhṛṣṭaḥ.
uttaratra vāvacanān nityam iheti.


mṛṣaḥ kṣamāyām. Kāt_4,1.16

kṣāntau vartamānān mṛṣo dhātor niṣṭhā seḍ guṇī bhavati, marṣitaḥ, marṣitavān.
kṣamāyām iti kim? apamṛṣitaṃ vākyam āha.


bhāvādikarmaṇor vodupadhāt. Kāt_4,1.17

udupadhād dhātor bhāva ādikriyāyāṃ ca niṣṭhā seḍ guṇī bhavati vā, dyotitam anena, dyutitam anena.
pradyotitaḥ, pradyutitaḥ, ādikarmaṇi ktaḥ kartari ca, vyavasthitavibhāṣayā guṇy anaḥ syāt.
gudhitam.


hlādo hrasvaḥ. Kāt_4,1.18

hlādo dīrgho hrasvo bhavati niṣṭhāmātre, prahlannaḥ, prahlannavān.
prahlattir iti ktau ceṣyate.


chāder ghesmantrankvipsu. Kāt_4,1.19

chāder ghes man tran kvip, eṣu parato dīrgho hrasvo bhavati, uraśchadaḥ, pracchadaḥ, ekopasargasyaiva ghe vyavasthitavāsmaraṇāt, tena samupacchādaḥ.
arciśucirucihusṛpicchādicchardibhya is, chādayatīti cchadiḥ, chadiṣī, chadīṃṣi.
man, chadma.
tran, chādyate 'neneti cchattram.
kvip, tanucchat.


dīrghasyopapadasyānavyayasya khānubandhe. Kāt_4,1.20

dīrghāntasyopapadasyānavyayasya khānubandhapratyayānte dhātau pare hrasvo bhavati, vadhuṃmanyā dāsī, grāmaṇiṃmanyo dāsaḥ, vṛddhaṃmanyā, kāliṃmanyā, hariṇiṃmanyeti vivakṣitakartṛkarmaikavastuprāptaṃ pumvadbhāvaṃ bādhate paratvāt.
dīrghagrahaṇaṃ tadantasukhārtham ity eke, vāṅmanyā.
upapadasyeti kim? paṭvī priyaṃvadā.
anavyayasyeti kim? divāmanyā rātriḥ.


nāmino 'm pratyayavac caikasvarasya. Kāt_4,1.21

upapadasyānavyayasyaikasvarasya nāminaḥ paro 'm bhavati, khānubandhapratyayānte dhātau pare, sa ca pratyaya iva, sānnidhyād dvitīyaikavacanavat, yathā, ravikaras taruṣu kiśalayam iva, rakta iti gamyate.
nāvaṃmanyaḥ, naraṃmanyaḥ, gāṃmanyaḥ, śriyaṃmanyaḥ.
nāmina iti kim? jñaṃmanyā.
ekasvarasyeti kim? senāniṃmanyaḥ.


hrasvāruṣor mo 'ntaḥ. Kāt_4,1.22

upapadasyānavyayasya hrasvāntasyāruṣaś ca makāro 'nto bhavati khānubandhapratyayānte dhātau pare, nāḍiṃdhamaḥ, aṅgamejayaḥ, aruṃtudaḥ, saṃyogāder dhuṭaḥ [Kāt_2,3.55] iti salopaḥ.
anavyayasyeti kim? sukaraḥ kaṭaḥ.


satyāgadāstūnāṃ kāre. Kāt_4,1.23

satyādīnāṃ kāraśabde pare mo 'nto bhavati.
satyaṃ karotīti satyaṃkāraḥ, evam agadaṃkāraḥ, astuṃkāraḥ.
upoccāripadānām api kāre, ghañante 'pīcchanti, satyasya kāraḥ satyaṃkāraḥ, evam anyatrāpi makāravarṇāgamo dṛśyate, lokaṃprīṇaḥ, bhrāṣṭramindhaḥ, agnimindhaḥ, bhadraṃkaraṇam, uṣṇaṃkaraṇam, madhyaṃdinam.
śyainaṃpātā tailaṃpātā krīḍā.


gile 'gilasya. Kāt_4,1.24

gilād anyasya gilaśabde pare mo 'nto bhavati, girateḥ kapratyayaḥ.
timer gilaḥ, timiṃgilaḥ.
evaṃ ripuṃgilam.
agilasyeti kim? gilagilaḥ.

asti matsyas timir nāma śatayojanavistaraḥ,
timiṃgilagilo 'py asti tadgilo 'py asti rāghavaḥ.


upasargād asudurbhyāṃ labheḥ prāg bhāt khalghañoḥ. Kāt_4,1.25

upasargāt parasya labher bhāt prāṅ makārāgamo bhavati, khalghañoḥ parataḥ, na tu sudurbhyām, īṣatpralambhaḥ, supralambhaḥ, duṣpralambhaḥ.
ghañi ca, pralambhaḥ, vipralambhaḥ.
upasargād eveti niyamāt, īṣallabhaḥ, lābho vartate.
asudurbhyām iti kim? sulabhaḥ, durlabhaḥ.
kevalābhyām eveṣyate tena, atisulambhaḥ, atidurlambhaḥ.
katham atisulabhaḥ, atidurlabhaḥ, paścād atinā samāsaḥ.


āṅo yi. Kāt_4,1.26

āṅaḥ parasya labher bhāt prāṅ makārāgamo bhavati yakārādau pratyaye pare, ālambhyā gauḥ.


upāt praśaṃsāyām. Kāt_4,1.27

upāt parasya labher bhāt prāṅ makārāgamo bhavati praśaṃsāyāṃ gamyamānāyāṃ ye parataḥ, upalambhyāni dhanāni, praśaṃsanīyānīty arthaḥ.
praśaṃsāyām iti kim? upalabdhuṃ śakyam, upalabhyam.
katham ālabhya, upalabhyate, labher yakāra iti viśeṣaṇāt.


vā kṛti rātreḥ. Kāt_4,1.28

kṛdante pare rātrer mo 'nto bhavati vā, rātriṃcaraḥ, rātricaraḥ, rātrimaṭaḥ, rātryaṭaḥ, pacāditvād ac.
rātriṃmanya iti nityam upapadāśrayatvāt.


puraṃdaravācaṃyamasarvaṃsahadviṣaṃtapāś ca. Kāt_4,1.29

ete 'ṇpratyayāntā nipātyante, puraṃ dārayatīti puraṃdara indraḥ, vācaṃ yaccatīti vācaṃyamo vrata eva, sarvaṃ sahate sarvaṃsahaḥ, dviṣaṃ tāpayatīti dviṣaṃtapaḥ.
yallakṣaṇenānutpannaṃ tatsarvaṃ nipātanāt siddham.
bhagaṃ dārayatīti bhagaṃdaro rāgo rūḍhita eva.


dhātos to 'ntaḥ pānubandhe. Kāt_4,1.30

hrasvāruṣor mo 'nta [Kāt_4,1.22] ity ato hrasvo 'nuvartate, dhātor hrasvāntasya pānubandhe kṛti pare to 'nto bhavati, agnicit, somasut, prakṛtya, itvaraḥ.
dhātor iti kim? upapadasya mā bhūt, grāmaṇīḥ, senāni kulam.
vṛtrahabhyām iti, asiddhaṃ bahiraṅgam antaraṅga iti.
hrasvāntasyeti kim? ānīya, āpūya.
katham upetya, sādhanāyattatvāt kriyāyāḥ pratyayakāryam eva.
antagrahaṇaṃ sukhārtham.


odaudbhyāṃ kṛd yaḥ svaravat. Kāt_4,1.31

odaudbhyāṃ kṛd yaḥ svaravad bhavati, lavyam, avaśyalāvyam.
odaudbhyām iti kim? ceyam.
kṛd ya iti kim? upoyate, prauyata, iha kṛdgrahaṇād anyatra sāmānyam avagamyate.


jikṣyoḥ śakye. Kāt_4,1.32

jikṣyoḥ śakye 'rthe vihitaḥ kṛd yaḥ svaravad bhavati, jetuṃ śakyaṃ jayyam, kṣetuṃ śakyaṃ kṣayyam.
śakya iti kim? jeyam, kṣeyam.
jikṣyor iti kim? cetuṃ śakyaḥ, ceyaḥ.


krīñas tadarthe. Kāt_4,1.33

tasyārtho dravyavinimayaḥ, krīñaḥ paras tadarthe vartamānaḥ kṛd yaḥ svaravad bhavati, krayyā gauḥ, kaś cit kreṣyatīti kṛtvā haṭṭe 'vatāritā gaur ity arthaḥ.
tadartha iti kim? kreyaṃ me dhānyaṃ nāsti krayyam, na prasāritam ity arthaḥ.


ver lopo 'pṛktasya. Kāt_4,1.34

veḥ kṛtsaṃjñakasyāpṛktasya varṇāntareṇāsaṃyuktasya lopo bhavati, kvip, ghṛtaspṛk.
viṇ, ardhabhāk.
vic, kīlālapāḥ.
kṛta iti kim? upeyivāṃsam ācaṣṭe, upeyivayatīti kvip, upeyivaḥ, upeyivau.
apṛktasyeti kim? kvibādīnāṃ viśeṣakavānubandhānutsṛjyekāropalakṣitasya vamātrasya lopārthaṃ teneha na syāt, jāgṛviḥ, kṝgṝjāgṛbhyaḥ kviḥ.


yvor vyañjane 'ye. Kāt_4,1.35

yakāravakārayor vyañjane pare yakāravarjite lopo bhavati, knūyī, knūtaḥ, knūtavān, didivān, siṣivān.
vyañjana iti kim? kṣmāyitā, devitā.
aya iti kim? praknūyya, pradīvya.
kathaṃ kaṇḍūḥ, lolūḥ, varṇāśraye 'pi pratyayalopalakṣaṇaṃ kva cit.
labdhā, labdhūm ity oṣṭhyo 'yaṃ vakāraḥ.


niṣṭheṭīnaḥ. Kāt_4,1.36

niṣṭhāyām iṭi para ino lopo bhavati, hāritaḥ, hāritavān, lakṣitaḥ, lakṣitavān.
iṭīti kim? saṃjñapitaḥ paśuḥ.
ivantardha- [Kāt_3,7.33] ity ādinā sani veṭ.

veṭām ekasvarasmṛtyā saṃjñapita iḍ asti te,
pācite prāg ino lopa ekasvarān na ceṭ paceḥ.


nālviṣṇvāyyāntetnuṣu. Kāt_4,1.37

ālu, iṣṇu, āyya, anta, itnu, eṣu parata ino lopo na bhavati, spṛhayāluḥ, pāvayiṣṇuḥ.
spṛhayāyyaḥ, śrudṛkṣispṛhigrahibhya āyyaḥ.
gaṇḍayantaḥ, maṇḍayantaḥ, gaṇḍimaṇḍijinandibhyo jhac.
stanayitnuḥ, stanikṛṣipuṣigadimadibhya ina itnuḥ.


laghupūrvo 'y yapi. Kāt_4,1.38

laghupūrva ina ay bhavati yapi pare, vacanād ekavarṇavyavadhāne 'pi, praśamayya, vigaṇayya.
laghupūrva iti kim? saṃpradhārya gataḥ.
āpaḥ parasya vā vaktavyam, prāpya gataḥ, prāpayya gataḥ.
iṅādeśasya lākṣaṇikatvāt, adhyāpya gataḥ.


mīnātyādidādīnām āḥ. Kāt_4,1.39

mīnātiminotidīṅāṃ dāmāgāyatipibatisthāsyatijahātīnāṃ ca yapi para ākāro bhavati, mīñ pramāya, ḍumiñ parimāya, dīṅ upadāya.
dāmādīnām ītvabādhanārtham eva, pradāya, pradhāya, meṅ māṅ pramāya, pragāya, prapāya, prasthāya, so avasāya, avahāya.


kṣer dīrghaḥ. Kāt_4,1.40

kṣer dīrgho bhavati yapi pare, prakṣīya, upakṣīya.
kathaṃ prakṣitya gataḥ, kṣiṣ hiṃsāyām iti lākṣaṇikatvāt.


niṣṭhāyāṃ ca. Kāt_4,1.41

niṣṭhāyāṃ ca kṣer dīrgho bhavati, prakṣīṇaḥ, prakṣīṇavān, prakṣīyate 'sminn iti prakṣīṇam idaṃ chāttrasya.
dīrgha iti saṃjñāpūrvakatvād anityārthaḥ, tena bhāvakarmaṇor na syāt, kṣitam anena, prakṣitaś chāttro bhavatā.
ākrośadainyayoś ca vā, kṣitāyuḥ, kṣīṇāyuḥ.
dainye ca, kṣitakaḥ, kṣīṇakaḥ.
kṣito 'yaṃ kṣīṇo 'yaṃ tapasvī, kartradhikaraṇayor evātrāpi.


sphāyaḥ sphīḥ. Kāt_4,1.42

niṣṭhāyāṃ ca sphāyaḥ sphīr ādeśo bhavati, sphītaḥ, sphītavān.
sphāyīti, idanubandhabalād ādeśo 'yam anitya iti, sphātaḥ, sphātavān, iheṭ pratiṣidhyate.


pyāyaḥ pīḥ svāṅge. Kāt_4,1.43

svam aṅgaṃ svāṅgam, svāṅge vartamānasya pyāyater dhātor niṣṭhāyāṃ ca pīr bhavati, pīnaṃ mukham, pīnavan mukham.
svāṅga iti kim? pyānaḥ svedaḥ, pyānā buddhiḥ, pyānaṃ mukhaṃ śālāyāḥ, pyānaḥ śothaḥ.
kathaṃ pīno bāhū rathyāyāṃ patitaḥ, kathaṃ pīnaṃ mukhaṃ pratimāyāḥ.
syād eva,

adravaṃ mūrtimat svāṅgaṃ prāṇistham avikārajam,
atatsthaṃ tatra dṛṣṭaṃ ca tena cet tat tathāyutam.

pīnāṅgayogāt pīno vaṭur iti, pīnaḥ śleṣmā, pīno vāyur ity upamānāt.
āpīno 'ndhuḥ, āpīnam ūdhaḥ, āṅo 'ndhūdhasor eva.


śṛtaṃ pāke. Kāt_4,1.44

śrāteḥ śrapayateś ca śṛtam iti nipātyate, pāke 'rthe, kṣīrahaviṣor eva nipātanasyeṣṭaviṣayatvāt, śṛtaṃ kṣīram, śṛtaṃ haviḥ.
anyahetau na syāt, kṣīraṃ śrapitaṃ devadattena yajñadatteneti.
kṣīrahaviṣor iti kim? śrāṇā yavāgūḥ, śrapitā yavāgūḥ.


prastyaḥ saṃprasāraṇam. Kāt_4,1.45

prapūrvasya styāyater niṣṭhāyāṃ saṃprasāraṇaṃ bhavati, prastītaḥ, prastītavān.
preṇa styā iti samāsāt, prasaṃstīnaṃ, prasaṃstīmavān, antaraṅgatvāt kṛte saṃprasāraṇe matvaṃ tu syāt pakṣe.


dravaghanasparśayoḥ śyaḥ. Kāt_4,1.46

dravaghane sparśe cārthe śyāyater niṣṭhāyāṃ ca saṃprasāraṇaṃ bhavati, śīnaṃ ghṛtam, śīto vāyuḥ, dravībhūya ghanaṃ kaṭhinam ity arthaḥ, tvagindriyagrāhyo guṇaviśeṣaḥ sparśa iti.
dravaghanasparśayor iti kim? saṃśyāno vṛścikaḥ, śītena saṃkucita ity arthaḥ.


prateś ca. Kāt_4,1.47

pratipūrvasya śyāyater niṣṭhāyāṃ saṃprasāraṇaṃ bhavati, pratiśīnaḥ, pratiśīnavān, pratipūrvo 'yaṃ roga eva vartate.


vābhyavābhyām. Kāt_4,1.48

abhyavābhyāṃ parasya śyāyater niṣṭhāyāṃ saṃprasāraṇaṃ bhavati vā, abhiśīnaḥ, abhiśyānaḥ, avaśīnaḥ, avaśyānaḥ, ubhayatra vibhāṣeyam.


na vejyor yapi. Kāt_4,1.49

veñ, jyā, ity etayor yapi pare saṃprasāraṇaṃ na bhavati, pravāya, prajyāya.
etau yajādigrahādī.


vyaś ca. Kāt_4,1.50

vyeñaś ca yapi pare saṃprasāraṇaṃ na bhavati, pravyāya, upavyāya.
yajādir ayam.


saṃparibhyāṃ vā. Kāt_4,1.51

saṃparibhyāṃ parasya vyeñaḥ saṃprasāraṇaṃ bhavati vā, yapi pare, saṃvyāya, saṃvīya, parivyāya, parivīya.
samo na vibhāṣety anye.


tad dīrgham antyam. Kāt_4,1.52

tat saṃprasāraṇaṃ dīrgham āpadyate, antyaṃ cet, hūtaḥ, saṃvītaḥ, prastītaḥ, mitrahūḥ, saṃvīya, antaraṅgatvāt takārāgamaṃ bādhate.
antyagrahaṇam ākhyātārthaṃ ca, tadgrahaṇam abhinnabuddhyartham, tena saparasvarāyāḥ sthāne saṃprasāraṇaṃ siddham.


vaḥ kvau. Kāt_4,1.53

veñaḥ kvāv eva saṃprasāraṇaṃ dīrgham āpadyate, ūḥ, uvau, uvaḥ.
kvāv iti kim? utaḥ, utavān.


dhyāpyoḥ. Kāt_4,1.54

dhyāpyoḥ saṃprasāraṇaṃ kvau pare dīrgham āpadyate, dhīḥ, āpīḥ.
vacanāt saṃprasāraṇaṃ siddham.


pañcamopadhāyā dhuṭi cāguṇe. Kāt_4,1.55

pañcamāntasyopadhāyā dīrgho bhavati kvau dhuṭy aguṇe, praśān, pratān, śāntaḥ, śāntavān, śāntiḥ, śāntvā.
dhuṭīti kim? avamatya.
aguṇa iti kim? gantā.
dīrgha iti saṃjñāpūrvakatvāt krameḥ ktvāpratyaye vā, krantvā, krāntvā.


chvoḥ śūṭau pañcame ca. Kāt_4,1.56

chakāravakārayoḥ sthāne ś, ūṭ, ity etau bhavato yathāsaṃkhyam, kvau dhuṭy aguṇe pañcame ca, vich goviṭ, prach pathiprāṭ, div akṣadyūḥ, pṛṣṭaḥ, pṛṣṭvā, dyūtaḥ, dyūtvā, dudyūṣati, viśnaḥ, praśnaḥ.
sarvadhātubhyo man, syomā, antaraṅgatvād yatvam eva. 
chasya dviḥpāṭho naimittakasyāpy abhāvo vā.


śrivyavimavijvaritvarām upadhayā. Kāt_4,1.57

eṣām upadhayā saha vakārasyoḍ bhavati, kvau dhuṭy aguṇe pañcame ca, śrivu, śrūḥ, śruvau, śruvaḥ.
ava, ūḥ, uvau, uvaḥ.
mava, mūḥ, muvau, muvaḥ.
jvara, jūḥ, jurau, juraḥ.
tvara, tūḥ, turau, turaḥ.
śrūtaḥ, śrūtavān, śrūtiḥ.
ūtiḥ, mūtiḥ, jūrtiḥ.
tūrtiḥ.
man, śromā.
avater antyasvarādilopaḥ, om.


rāl lopyau. Kāt_4,1.58

rephāt parau chakāravakārau lopyau bhavataḥ, kvau dhuṭy aguṇe pañcame ca, murchā, mūḥ, murau, muraḥ.
dhurvī, dhūḥ, dhurau, dhuraḥ.
mūrtiḥ, mūrtaḥ, niṣṭhānatvaṃ neṣyate.
ihāguṇapañcamānuvṛttir na prayojayati.


vanatitanotyādipratiṣiddheṭāṃ dhuṭi pañcamo 'c cātaḥ. Kāt_4,1.59

vanateḥ tanotyādeḥ pratiṣiddheṭaś ca pañcamo lopyo bhavati dhuṭy aguṇe yathāsaṃbhavam ātaś cād bhavati, vanu, vataḥ, vatavān, vatiḥ, vatvā.
tanotyāder manubodhane paryantaḥ, tataḥ, tatavān, tatiḥ, tatvā.
pratiṣiddheṭaś ca, hataḥ, hatavān, yataḥ, yatavān.
ṛṇughṛṇutṛṇu, eṣāṃ na dīrghaḥ, ṛtam, ghṛtam, tṛtam iti pakṣe yeṣām iḍ asti te 'py aniṭ ucyante.


yapi ca. Kāt_4,1.60

vanatitanotyādipratiṣiddheṭāṃ yapi ca pare pañcamo lopyo bhavati, vanu pravatya, tanu pratatya, ṣanu prasatya, hana prahatya, mana pramatya.
eṣām iti kim? prabhaṇya.


vā maḥ. Kāt_4,1.61

pratiṣiddheṭāṃ vā makāro lopyo bhavati yapi pare, prāpte vibhāṣā, prayamya, prayatya, praṇamya, praṇatya.


na tiki dīrghaś ca. Kāt_4,1.62

vanatitanotyādipratiṣiddheṭāṃ tiki dīrghā na bhavati na ca pañcamo lopyo bhavati, vanyāt, vantiḥ, tanyāt, tantiḥ, yamyāt, yantiḥ, vadhyāt, hantiḥ.


under mani. Kāt_4,1.63

under mani pañcamo lopyo bhavati, odma, odmanī.


ghañīndheḥ. Kāt_4,1.64

indher ghañi pañcamo lopyo bhavati, eḍhaḥ.


syado jave. Kāt_4,1.65

syander ghañi syada iti dīrghābhāvo nipātyate vege 'rthe, syandū, syadaḥ.

avodahimaśrathapraśrathāś ca, iti nipātayitavyaḥ, avapūrvasya undeḥ, avodaḥ.
himapūrvasya prapūrvasya ca śrantheḥ, himaśrathaḥ, praśrathaḥ.


ranjer bhāvakaraṇayoḥ. Kāt_4,1.66

ranjer bhāvakaraṇayor vihite ghañi pañcamo lopyo bhavati, rañjanaṃ rāgaḥ.
bhāve ghañ, rajyate 'neneti rāgaḥ.
bhāvakaraṇayor iti kim? rajaty asminn iti raṅgaḥ.


vuṣaghiniṇoś ca. Kāt_4,1.67

ranjer vuṣi ghiniṇi ca pañcamo lopyo bhavati, śilpini vuṣ, rajakaḥ, rajakī.
yujabhajety ādinā ghiniṇ, rāgī.
cakāro 'nuktasamuccayārthaḥ, tena yuṭy api, rajanam, rajanī.


vṛṃheḥ svare 'niṭi vā. Kāt_4,1.68

vṛṃheḥ svarādāv aniṭi pañcamo lopyo bhavati vā, varhakaḥ, vṛṃhakaḥ, varhaṇam, vṛṃhaṇam, varhati, vṛṃhati.
aniṭīti kim? vṛṃhitavyam.
svara iti kim? vṛṃher man dṛśyate, parivṛṃhmā, parivṛṇḍhiḥ, striyāṃ ktiḥ.
kathaṃ vṛhyate, vṛṃhyate, varhitā, vṛṃhitā, yeṣāṃ prakṛtyantaram asti teṣāṃ mate vyañjanādāv iṭy api syāt.


yamamanatanagamāṃ kvau. Kāt_4,1.69

eṣāṃ pañcamo lopyo bhavati kvau pare, ātas cād bhavati, yama, saṃyat.
mana, saṃmat.
tanu, parītat, hrasvasya dīrghatā.
gamḷ, jagat.

haneḥ sicy ātmane dṛṣṭaḥ sūcanārthe yamer api,
vivāhe tu vibhāṣaiva sijāśiṣor games tathā.

āhata.
upāyata, upāyaṃsta kanyāṃ chāttraḥ.
samagata, samagaṃsta.
saṃgasīṣṭa, saṃgaṃsīṣṭa.


viḍvanor ā. Kāt_4,1.70

viṭi vani ca pratyaye pare pañcamasyākāro bhavati, viṭ, abjāḥ, goṣāḥ, sanoteḥ ṣatvam. vanip, vijāvā, agregāvā, oṇṛ avāvarī, vano ra ca.
ghuṇa ghvāvā, kvanip, sānunāsikam apy ākāram icchanti.


dhuṭi khanisanijanām. Kāt_4,1.71

dhuḍādau pratyaye para eṣāṃ pañcamasyākaro bhavati, khātaḥ, khātiḥ, sātaḥ, sātiḥ, jātaḥ, jātiḥ.
sani ca, siṣāsati.


ye vā. Kāt_4,1.72

eṣāṃ pañcamasyākāro bhavati vā ye pare, prakhāya, prakhanya, prasāya, prasanya, prajāya, prajanya.
evaṃ khāyate, khanyate, cākhāyate, caṃkhanyate.

jā janer vikaraṇe nityam, jāyate.
vyavasthitavibhāṣayā ghyaṇi ye na syāt, khānyam, sānyam, janyam.
tanoter yaṇi vā vaktavyam, tāyate, tanyate.


sanas tiki vā. Kāt_4,1.73

sanotes tiki pare pañcamasyākāro bhavati vā, sanutāt, sātiḥ, santiḥ. punar vāvacanāl lopaś ca, satiḥ.


sphurisphulyor ghañy otaḥ. Kāt_4,1.74

anayor ghañi para ota ākāro bhavati vā, visphāraḥ, visphoraḥ, visphālaḥ, vispholaḥ.


ij jahāteḥ ktvi. Kāt_4,1.75

vā na vartate, ktvāpratyaye pare jahāter id bhavati, hitvā gataḥ.
jahāter iti kim? hāṅ hātvā.


dyatisyatimāsthāṃ ty aguṇe. Kāt_4,1.76

eṣāṃ takārādāv aguṇa id bhavati, do, ditaḥ, ditavān, ditiḥ, ditvā.
so, avasitaḥ, avasitavān.
mā, mitaḥ, mitavān.
sthā, sthitaḥ, sthitavān.
aguṇa iti kim? dātā, mātā, sthātā.
tipā nirdeśaḥ.
kiṃ dheṭ, dhītaḥ, dhītavān.
sanu, sātaḥ, sātavān.


vā chāśoḥ. Kāt_4,1.77

chāśos takārādāv aguṇa id bhavati vā, avacchitaḥ, avacchātaḥ, avacchitiḥ, avacchātiḥ, niśitaḥ, niśātaḥ, niśitiḥ, niśātiḥ.
śyater vrate nityaṃ vyavasthitavibhāṣayā, saṃśito brāhmaṇaḥ, anyathā śiñā siddham eva.


dadhāter hiḥ. Kāt_4,1.78

dadhātes takārādāv aguṇe hir bhavati, hitaḥ, hitavān, hitiḥ, hitvā.
dadhāter iti kim? dheṭ, dhītaḥ, dhītavān.
vā na vartate dhātvantarabalāt.


caraphalor ud asya. Kāt_4,1.79

anayor asya takārādāv aguṇa ud bhavati, cūrtaḥ, cūrtiḥ, praphultaḥ.
praphultiḥ.


dad do 'dhaḥ. Kāt_4,1.80

dāsaṃjñakasya dheḍvarjitasya takārādāv aguṇe dad bhavati, dattaḥ, dattavān, dattiḥ, dattvā.
dāsaṃjñakasyeti kim? avadātaḥ.
adha iti kim? dheṭ, dhītaḥ, dhītavān.
dānte tasya natvaṃ dhānte dhatvaṃ syāt saṃnipātalakṣaṇasya varṇagrahaṇe nimittatvāt.


svarād upasargāt taḥ. Kāt_4,1.81

upasargāt svarāntāt parasya dāsaṃjñakasya dheḍvarhitasya takārādāv aguṇe pratyaye pare takāro bhavati, prattam, nīttam, parīttam, das ti kva cin nāmino hrasvasya dīrghatā.
svarād iti kim? nirdattam, durdattam, sasvaro 'svaro vāyam ādeśo na kaś cid doṣa iti.
kathaṃ nidattam, avadattam, pradattam iti vādikarmaṇi prādisamāso nipātā vā.


yapi cādo jagdhiḥ. Kāt_4,1.82

takārādāv aguṇe yapi ca pare 'do jagdhir bhavati, jagdhaḥ, jagdhavān, jagdhiḥ, jagdhvā, prajagdhya gataḥ.
katham annam, ado 'nanna iti jñāpakāt.
aguṇa iti kim? attavyam.

jagdhau siddhe 'ntaraṅgatvād yapi ceti yad ucyate,
jñāpayaty antaraṅgānāṃ yapā bhavati bādhanam.
ity anye.

praṇamya, āpṛcchya, pradīvya, pañcamopadhāprabhṛtīnāṃ dīrghādayo na bhavanti.
 

ghañalor ghasḷḥ. Kāt_4,1.83

ader ghañi, ali ca ghasḷr bhavati, ḷkāra uccāraṇārthaḥ, ghāsaḥ.
upasarge 'der al, vighasaḥ, prāttīti praghasaḥ, aci vaktavyam.


ktaktavantū niṣṭhā. Kāt_4,1.84

ktaktavantū niṣṭhāsaṃjñakau bhavataḥ, śabdasya nityatvād anvākhyāne bhāvinor netaretarāśrayadoṣa iti, śīrṇaḥ, śīrṇavān, minnaḥ, minnavān.
niṣṭhāpradeśāḥ, niṣṭhā [Kāt_4,3.92] ity evam ādayaḥ.
ktvā makārāntaś ca kṛtsvabhāvād asaṃkhyam ity avyayam eva.


iti daurgasiṃhyāṃ vṛttau kṛtsu prathamaḥ pādaḥ samāptaḥ.



dhātoḥ. Kāt_4,2.1

dhātor iti pañcamyanto 'nukṛto 'viśeṣe, dhātor ity ayam adhikāro veditavyaḥ, kartavyam, karaṇīyam.
dhātor iti kim? kumbhatā.
kumbhaṃkarotīti bhāvakarmaṇor na tavyādayaḥ.
yuṣmadi madhyamaḥ [Kāt_3,1.6] iti saptamyuktaṃ nopapadam.
utsargaḥ sicsanviṣaye na syāt, atha dhātos to 'ntaḥpānubandhaḥ [Kāt_4,1.30] ity ato dhātor anuvartate, dudyūṣatīty ūḍ na sidhyati.


saptamyuktam upapadam. Kāt_4,2.2

dhātvadhikāro 'tra sūtre saptamyā nirdiṣṭam upapadasaṃjñaṃ bhavati, karmaṇy aṇ [Kāt_4,3.1] nāmni sthaś ca [Kāt_4,3.5] ity evam ādayaḥ.
uktam iti kim? saptamyantamātre mā bhūt, stamberamaḥ, kurucaraḥ.


tat prāṅ nāma cet. Kāt_4,2.3

tad upapadaṃ nāma ced dhātoḥ prāg bhavati, kumbhakāraḥ, grāmasthaḥ.
nāmeti kim? bhoktum icchati.


tasya tena samāsaḥ. Kāt_4,2.4

tasya nāmopapadasya tena kṛdantena dhātunā saha samāso bhavati, godaḥ, jalajam, krodhajam.
yathā hi prādayaḥ kriyādyotakā upasargā iti dhātoḥ prāg eva siddhās tathoryādayo 'pi kriyāyoge kṛbhvastibhya eva prāk siddhāḥ, prakṛtya, urīkṛtya, urarīkṛtya.
tathā śuklīkṛtya, paṭapaṭākṛtya, nāmnāṃ yuktārthatvāt samāso 'pi siddha eva.
yathābhidhānam ete trayo 'pi yogā vakṣyamāṇābhyāṃ saha prapañcārthā eva, dhātor ity ayam api vāsarūpe kṛtsaṃbandhād iti.


nāvyayenānamā. Kāt_4,2.5

tasya nāmopapadasyāvyayakṛdantenāmantavarjitena prāgbhāvasamāsau na bhavataḥ, kṛtvālam, alaṃ kṛtvā, bhoktuṃ kālaḥ, kālo bhoktum.
tasyeti kim? prakṛtya.
anameti kim? nimūlakāṣaṃ kaṣati.


tṛtīyādīnāṃ vā. Kāt_4,2.6

tṛtīyāyām upadaṃśeḥ [Kāt_4,6.31] ity ārabhya yāny upapadāni tāni tṛtīyādīni, teṣām amantenāpi prāgbhāvasamāso na bhavati vā, mūlakenopadaṃśaṃ bhuṅkte, mūlakopadaṃśaṃ bhuṅkte, bhrāṣṭrād apakarṣaṃ bhrāṣṭrāpakarṣaṃ dhānā bhakṣayati.
tṛtīyādīnām iti kim? samartho bhoktum.


kṛt. Kāt_4,2.7

adhikāro 'yam, sādhyair eva saṃbadhyate prathamāntatvāt, tena vakṣyamāṇāḥ pratyayāḥ kṛtsaṃjñakā veditavyāḥ, kartari kṛtaḥ [Kāt_4,6.46] . pācakaḥ, paktvā, evam anye 'pi.


vāsarūpo 'striyām. Kāt_4,2.8

na vidyate samānaṃ rūpaṃ yasyeti vigrahaḥ, stryadhikāravihitaṃ varjayitvā 'sarūpakṛtpratyayo bādhako vā bhavati.

vikalpite 'pavāde 'pi bādhanaṃ tadavasthitam,
utsarge na ca lābhas tadbādhakatvaṃ vikalpyate.

svarādyo [Kāt_4,2.10] 'pavādas tadviṣaye tavyānīyau, ceyam, cetavyam, cayanīyam.
evaṃ nandyāder yuḥ, nandanaḥ, nandakaḥ, nandayitā, evam anye 'pi.
asarūpa iti kim? ghyaṇi yo na syāt, kāryam, kaviṣaye 'ṇ na syāt, godaḥ, anubandho 'prayogīti sārūpyam eva.
astriyām iti kim? cikīrṣā, ktir na syāt, tathā, īṣaṇā, śranthanā, yur eva.
vāśabdo vyavasthāvācīti ktayuṭtumkhalartheṣu vāsarūpavidhir nāstīti.


tavyānīyau. Kāt_4,2.9

dhātoḥ parau tavyānīyau kṛtsaṃjñakau bhavataḥ, kartavyam, karaṇīyam.
kṛtyatvād bhāve karmaṇi ca syāt, kelimaḥ, karmakartarīṣyate, bhidelimā māṣāḥ, pacelimās taṇḍulāḥ.
vāstavya iti kartari dīrghaś ca rūḍhitvāt.


svarād yaḥ. Kāt_4,2.10

svarāntād dhātor yo bhavati, ceyam, cetavyam.
svarād iti sukhārtham eva.


śakisahipavargāntāc ca. Kāt_4,2.11

śakisahipavargāntāc ca dhātor yo bhavati, śakyam, sahyam, japyam, labhyam.


ātkhanor ic ca. Kāt_4,2.12

ākārāntād dhātoḥ khaneś ca yo bhavati, anayor antasyekāro bhavati, deyam, dheyam, kheyam.
ata etve kṛte 'siddhaṃ bahiraṅgam antaraṅga ity anityeyam.


yamimadigadāṃ tv anupasarge. Kāt_4,2.13

eṣām upasargābhāve tu yo bhavati, yamyam, madyam, gadyam.
anupasarga iti kim? prayāmyam, pramādyam, pragādyam.
yamo niyamārthaṃ vacanam.


carer āṅi cāgurau. Kāt_4,2.14

anupasarge carer yo bhavati, āṅi cāgurau, caryam, ācaryo deśaḥ.
āṅīti kim? abhicāryam.
agurāv iti kim? ācāryo guruḥ.


paṇyāvadyavaryā vikreyagarhyānirodheṣu. Kāt_4,2.15

paṇyam iti nipātyate vikreye 'rthe, paṇyaṃ vikreyadravyam, pāṇyam anyat.
nañpūrvasya vader avadyam iti nipātyate garhye 'rthe, avadyaṃ garhyam, anudyam anyat.
nāmni vadaḥ kyap ca.
vṛṅo varyā, ity anirodhe gamyamāne, vṛtyā 'nyā.
strīliṅganirdeśād iti matam, vāryā ṛtvijaḥ.


vahyaṃ karaṇe. Kāt_4,2.16

vahyam iti nipātyate karaṇe 'rthe, vahyaṃ śakaṭam. 
vāhyam anyat.


aryaḥ svāmivaiśyayoḥ. Kāt_4,2.17

arya iti nipātyate svāmini vaiśye cārthe, aryaḥ svāmī, aryo vaiśyaḥ.
āryo 'nyaḥ.


upasaryā kālyā prajane. Kāt_4,2.18

prāptaḥ kālo yasyāḥ sā kālyeti saṃjñitā, prajanaṃ prajano garbhagrahaṇam, prajane prāptakālā cet, upasaryeti nipātyate, upasriyata ity upasaryā gauḥ, ṛtumatīty arthaḥ.
upasāryā 'nyā.


ajaryaṃ saṃgate ca. Kāt_4,2.19

ajaryam iti nipātyate saṃgate kartari, na jīryatīty ajaryaṃ saṃgatam.
saṃgata iti kim? ajaritā kambalaḥ.


nāmni vadaḥ kyap ca. Kāt_4,2.20

nāmny upapade vadeḥ kyab bhavati, cakārād yaś ca, brahmaṇo vadanaṃ brahmodyam, brahmavadyam, brahmaṇodyate kathā, brahmodyā, brahmavadyā.
nāmnīti kim? vādyam, anuvādyam.


bhāve bhuvaḥ. Kāt_4,2.21

nāmny upapade bhāve bhuvaḥ kyab bhavati, brahmabhūyaṃ gapaḥ, brahmatvaṃ gata ity arthaḥ.
nāmnīti kim? bhavyam, prabhavyam.
bhāvagrahaṇam uttarārtham iha sukhārthaṃ ca.


hanas ta ca. Kāt_4,2.22

nāmny upapade hanter bhāve kyab bhavati, takāraś cāntādeśaḥ, brahmaṇo hananam, brahmahatyā.
bhāva iti kim? śvaghātyo mṛgaḥ.
nāmnīti kim? ghātaḥ, upaghātaḥ.
hanter bhāve ghyaṇ na dṛśyate, yapi sati to 'nto nāsti kyapo hy anubandhakatvāt.


vṛñdṛjuṣīṇśāsustuguhāṃ kyap. Kāt_4,2.23

nāmni bhāve ceti nivṛttam, eṣāṃ kyab bhavati, vṛñ vṛtya, vṛṅas tu vāryā ṛtvijaḥ.
dṛṅ ādṛtyaḥ.
juṣī juṣyaḥ.
iṇ ityaḥ, iṅas tu, upeyam.
śāsor udanubandhaḥ sukhārthaḥ, śiṣyaḥ.
stutyaḥ, guhyaḥ.
avaśyastutya iti punaḥ kyabgrahaṇāt.
katham? anivāryo gajair anyaiḥ svabhāva iva dehinām, iti saṃbhakter anyatrāpi vṛṅa inanto vā.


ṛdupadhāc cākḷpicṛteḥ. Kāt_4,2.24

ṛdupadhād dhātoḥ kḷpicṛtivarjitāt kyab bhavati, vṛtyam, vṛdhyam.
akḷpicṛteḥ kim? vikalpyam, vicartyam.
ṛd iti taparaḥ sukhārthaḥ.


bhṛño 'saṃjñāyām. Kāt_4,2.25

bhṛño 'saṃjñāyāṃ kyab bhavati, bharaṇam, bhṛtyam, bhriyata iti vā bhṛtyaḥ.
asaṃjñāyām iti kim? bhāryā nāma kṣatriyā, bhāryā vadhūḥ.
nanu ca saṃjñāyām api striyāṃ kyab asti na tasya bhāve vidhānāt.


graho 'pipratibhyāṃ vā. Kāt_4,2.26

apipratibhyāṃ parād graheḥ kyab bhavati vā, apigṛhyam, apigrāhyam, pratigṛhyam, pratigrāhyam.


padapakṣyayoś ca. Kāt_4,2.27

pakṣe bhavaḥ pakṣyo vargaḥ, padapakṣyayor arthayor graheḥ kyab bhavati.
pragṛhyaṃ padaṃ yat svareṇa na saṃdhīyate, avagrahyaṃ padaṃ yasyāvagrahaḥ kriyate.
pakṣe 'rjunagrahyā senā.
cakārād asvairiṇi bāhyāyāṃ cārthe, gṛhyakā ime, avaruddhakā ity arthaḥ.
grāmagṛhyā strī, grāmabāhyety arthaḥ.


vau nīpūñbhyāṃ kalkamuñjayoḥ. Kāt_4,2.28

vāv upapade nīpūñbhyāṃ kalkamuñjayor arthayoḥ kyab bhavati yathāsaṃkhyam, vinīyaḥ kalkaḥ, vineyam anyat.
vipūyo muñjaḥ, vipavyam anyat.


kṛvṛṣimṛjāṃ vā. Kāt_4,2.29

kṛñādibhyo vibhāṣayā kyab bhavati, kṛtyam, kāryam, vṛṣyam, varṣyam, mṛjyam, mārgyam.

duhiśaṃsibhyāṃ kyab api, duhyam, dohyam, śasyam, śaṃsyam, kṛtyayuṭo 'nyatrāpi [Kāt_4,5.92] iti vacanāt.
tathā mṛṣodyam iti kyab eva.
tathā pāṇisamavābhyāṃ sṛjo ghyaṇṇ eva, pāṇisargyā, samavasargyā rajjuḥ.
tathā samo vā bhṛñaḥ kyap, saṃbhṛtyaḥ, saṃbhāryaḥ.
tathā takicatipatiśasiyajibhyo ya eva, takyam, catyam, patyam, śasyam, yajyam.
tathā guho ghyaṇṇ api, guhyam, gohyam.
tathā jayater halau kyab eva, jityā haliḥ, mahad dhalaṃ halir ucyate.


sūryarucyāvyathyāḥ kartari. Kāt_4,2.30

ete nipātyante kartari, ṣu preraṇe, suvati lokān sarati veti sūryaḥ, rocata iti rucyaḥ, na vyathata ity avyathyaḥ.


bhidyoddhyau nade. Kāt_4,2.31

etau nade kartari nipātyante, bhinatti kūlānīti bhidyo nadaḥ, ujjhaty udakam ity uddhyo nadaḥ.
kathaṃ bhedyo nadaḥ, iti karmavivakṣāyām.


puṣyasidhyau nakṣatre. Kāt_4,2.32

etau nipātyete nakṣatre kartary adhikaraṇe vā, puṣṇāti kāryāṇi puṣyanty asminn iti vā, puṣyaḥ, sādhayati kāryāṇi sidhyanty asminn iti vā, sidhyaḥ, puṣya eva.


yugyaṃ patre. Kāt_4,2.33

yugyam iti nipātyate patre vāhane 'rthe, yujyate 'neneti yujyata iti vā, yugyam.


kṛṣṭapacyakupye saṃjñāyām. Kāt_4,2.34

etau nipātyete saṃjñāyām, kṛṣṭe pacyante svayam eva, kṛṣṭapacyā vrīhayaḥ.
gupyata iti kupyam, suvarṇarajatābhyām anyat.


ṛvarṇavyañjanāntād ghyaṇ. Kāt_4,2.35

ṛvarṇāntād vyañjanāntāc ca dhātor ghyaṇ bhavati, kṛ kāryam, śṛ śāryam, pākyam, vākyam.
ṇakāra ijvadbhāvārthaḥ, ghakāraḥ sāmānyābhighātārthaḥ.


āsuyuvapirapilapitrapidabhicamāṃ ca. Kāt_4,2.36

āṅpūrvāt sunoter yautyādibhyaś ca ghyaṇ bhavati, āsāvyam, yāvyam, vāpyam, rāpyam, lāpyam, apatrāpyam, danbhur iha kṛtanalopaḥ, avadābhyam, ācāmyam.


uvarṇād āvaśyake. Kāt_4,2.37

avaśyaṃ bhāva āvaśyakam, uvarṇāntād dhātor avaśyaṃ bhāve gamyamāne ghyaṇ bhavati, nāvyam, lāvyam, lāvyam avaśyam, avaśyalāvyam, avaśyamaḥ kṛtye masya luk, lavyam anyat.


pādhor mānasāmidhenyoḥ. Kāt_4,2.38

pā, dhā, ity etayor mānasāmidhenyor arthayor yathāsaṃkhyaṃ ghyaṇ bhavati, pāyyaṃ mānam, vacanāt svārthaṃ tyajati, peyam anyat.
dadhāty agnim iti dhāyyā sāmidhenī samidādhānamantraḥ.
upacārād ṛtvigviṣaye 'pi vartate, dhāyyāḥ śaṃsanti, dheyam anyat.


prāṅor niyo 'saṃmatānityayoḥ svaravat. Kāt_4,2.39

prāṅor upapadayor niyo dhātor asaṃmatānityayor yathāsaṃkhyaṃ ghyaṇ bhavati sa ca svaravat, praṇāyyaś cauraḥ, asaṃmata ity arthaḥ.
ānāyyo dakṣiṇāgniḥ, yo gārhapatyād ānīya praṇīyate sa cānityo rūḍhitaḥ.
kathaṃ jyeṣṭhāya putrāya pitā brahma brūyāt praṇāyyāya cāntevāsina ity anyatrāpīti vacanāt.


saṃcikuṇḍapaḥ kratau. Kāt_4,2.40

saṃpūrvāc cinoteḥ kuṇḍapūrvāc ca pibateḥ kratāv abhidheye ghyaṇ bhavati, sa ca svaravat, saṃcīyate 'sau, saṃcāyyaḥ kratuḥ.
kuṇḍaiḥ pīyate asau, kuṇḍapāyyaḥ kratuḥ, sa somako hi yāgaḥ kratur arthāt, somaḥ pīyate 'sminn ity abhidhānād adhikaraṇe vā.


rājasūyaś ca. Kāt_4,2.41

kratāv abhidheye rājasūyaś ca nipātyate, ṣuñ abhiṣave, rājñā sotavyo rājā vāsmin sūyata iti rājasūyaḥ kratuḥ.


sāṃnāyyanikāyyau havirnivāsayoḥ. Kāt_4,2.42

etau havirnivāsayor yathāsaṃkhyaṃ nipātyete, sāṃnāyyam, haviḥ viśiṣṭam eva yat, saṃneyam anyat.
nikāyyo nivāsaḥ, niceyam anyat.


paricāyyopacāyyāv agnau. Kāt_4,2.43

etāv agnāv arthe nipātyete, paricīyate 'sau, paricāyyo 'gniḥ.
upacīyata ity upacāyyo 'gniḥ.


cityāgnicitye ca. Kāt_4,2.44

etāv agnāv arthe nipātyete, cīyata iti cityo 'gniḥ, agneś cayanam agnicityā bhāve.
samūhya ity ūhinā siddham, asyāpi kva cid vahaty arthe prayogaḥ, saṃvāhya iti cāgnau bhavaty eva.


amāvasyā vā. Kāt_4,2.45

ameha sahārthe, amāpūrvād vasater ghyaṇi kālādhikaraṇe dīrghābhāvo nipātyate vā, sahavasato 'syāṃ candrārkāv iti, amāvasyā, amāvāsyā tithiḥ, yal lakṣaṇenānutpannaṃ tat sarvaṃ nipātanāt siddham.

	
te kṛtyāḥ. Kāt_4,2.46

te tavyādayaḥ kṛtyasaṃjñakā bhavanti.
kṛtyapradeśāḥ, bhāvakarmaṇoḥ kṛtyaktakhalarthāḥ [Kāt_4,6.47] ity evam ādayaḥ.


vuṇtṛcau. Kāt_4,2.47

dhātoḥ parau vuṇtṛcau bhavataḥ, kartari kṛtaḥ, pācakaḥ, paktā.
kathaṃ gale cupyata iti galecopakaḥ, pādābhyāṃ hriyate, pādahārakaḥ.


ac pacādibhyaś ca. Kāt_4,2.48

sarve dhātavaḥ pacādiṣu paṭhyante, tebhyaḥ pacādibhyo 'j bhavati, pacaḥ, paṭhaḥ, bhavaḥ.
pacādigrahaṇaṃ bādhakabādhanārtham, tena śvapacaḥ, jārabhara ity aṇ na syāt.
devaḥ, sarpaḥ, meṣa iti ko na syāt, evam anye 'py anusartavyāḥ.


nandyāder yuḥ. Kāt_4,2.49

nandyāder nāmagaṇanirdiṣṭād yur bhavati, nandivāsimadidūṣisādhiśobhivardhibhya inantebhyo 'saṃjñāyām, nandayatīti nandanaḥ, evaṃ vāsanaḥ, madanaḥ, dūṣaṇaḥ, sādhanaḥ, śobhanaḥ, vardhanaḥ.
sahitapidamaḥ saṃjñāyām aninantāt, sahanaḥ, tapanaḥ, damanaḥ.
evaṃ jalpanaḥ, darpaṇaḥ, ramaṇaḥ, candanaḥ, saṃharṣaṇaḥ, saṃkarṣaṇaḥ, janārdanaḥ, madhusūdanaḥ, pavanaḥ, lavaṇaḥ, nāmagaṇanipātanāṇ ṇatvam, vibhīṣaṇaḥ, cittavināśanaḥ, kuladamanaḥ.
karmapūrvāṇām aṇviṣaye 'pi syāt.


grahāder ṇin. Kāt_4,2.50

grahāder nāmagaṇanirdiṣṭāṇ ṇin bhavati, grahṇātīti grāhī, sthāyī, nirakṣī, viśrāvī.
yācivrajavadavaso nañpūrvāt, ayācī, avrājī, avādī, avāsī.
svarāntād aci tu kartṛkāt, akārī gharmasya bālātapaḥ, viṣayī deśe, vibhāvī, abhibhāvī bhūte 'rthe, paribhavī, paribhāvī, pakṣe hrasvatvaṃ nipātanāt.
katham utsāhī, udvāhī, saṃmardī, niveśī, astyartha iṇā siddham.
evam adhyāhārī, saṃvyāhārī, aparādhī, uparādhī.


nāmyupadhaprīkṝgṝjñāṃ kaḥ. Kāt_4,2.51

nāmyupadhāt prīṇāteḥ kirater girater jānāteś ca ko bhavati, vikṣipaḥ, vilikhaḥ, priyaḥ, utkiraḥ, giraḥ, gilaḥ, jñaḥ.


upasarge tv āto ḍaḥ. Kāt_4,2.52

upasarga upapade tv ākārāntād dhātor ḍo bhavati, suglaḥ, sumlaḥ.
prahvaḥ, ḍe sati saṃprasāraṇam uv ca na syāt, gosaṃdāya iti paratvād aṇ, ṇasyāpavādo 'yam.


dheḍdṛśipāghrādhmaḥ śaḥ. Kāt_4,2.53

upasarga upapada ebhyaḥ śo bhavati, uddhayaḥ, utpaśyaḥ, utpibaḥ, sāhacaryāt pibateḥ, dheṭaṣ ṭakāraḥ sukhārthaḥ, ujjighraḥ, uddhamaḥ.
kathaṃ paśyaḥ, anyatrāpīti vacanāt.
tathā vyājighratīti vyāghraḥ.


sāhisātivedyudejicetidhāripārilimpavindāṃ tv anupasarge. Kāt_4,2.54

eṣām upasargābhāve śo bhavati, sāhayatīti sāhayaḥ, evaṃ sātayaḥ, vidisāmānyaṃ vedayaḥ, udejṛ udejayaḥ, cetīti cetayaḥ, dhṛñ dhṛṅ dhārayaḥ, pṛ pārayaḥ, limpatīti limpaḥ, vindatīti vindaḥ, sāhacaryān na vidi avayave, vindur iti nipātanād vā.
kathaṃ nilimpā nāma devāḥ, anyatrāpīti vacanāt.
tathā gāṃ vindatīti govindaḥ, aravinda ity aṇ na syāt.
dadaḥ, dadhaḥ, iti dadadadhor acā siddham.


vā jvalādidunībhuvo ṇaḥ. Kāt_4,2.55

jvalādibhyo dunoter nayater bhavateś cānupasarge ṇo bhavati vā, jvalaḥ, jvālaḥ, calaḥ, cālaḥ, kasaparyantā jvalādayo vṛtkaraṇāt, davaḥ, dāvaḥ, nayaḥ, nāya iti ke cin necchanti, bhavaḥ, bhāvaḥ.
anupasarga iti kim? prajvalaḥ, pradavaḥ, praṇayaḥ, prabhavaḥ.


samāṅoḥ sruvaḥ. Kāt_4,2.56

samāṅor upapadayoḥ sravater ṇo bhavati, vā na smaryate, saṃsrāvaḥ, āsrāvaḥ.
samāṅor iti kim? sravaḥ, parisravaḥ.


ave hṛsoḥ. Kāt_4,2.57

ava upapade harateḥ syateś ca ṇo bhavati, avahāraḥ, avasāyaḥ.
ava iti kim? haraḥ, viharaḥ.


dihilihiśliṣiśvasivyadhyatīṇśyātāṃ ca. Kāt_4,2.58

eṣāṃ ṇo bhavati, dehaḥ, lehaḥ, śleṣaḥ, ke prāpte vacanam, śvāsaḥ, vyādhaḥ, atyāyaḥ, upasarge ḍabādhakaṃ śyāgrahaṇam, avaśyāyaḥ, dāyaḥ, dhāyaḥ.
pratyāya ity api dṛśyate.
avatāra iti cakārāt.


graher vā. Kāt_4,2.59

graher vā ṇo bhavati, grāho jalacaraḥ, grahaḥ sūryādiḥ.


gehe tvak. Kāt_4,2.60

graher gehe 'bhidheye tvag bhavati, gṛhṇātīti gṛham, gṛhāḥ.


śilpini vuṣ. Kāt_4,2.61

śilpiny abhidheye vuṣ bhavati, abhidhānād nṛtikhaniranjibhya eva, nartakaḥ, nartakī, khanakaḥ, khanakī, rajakaḥ, rajakī.
śilpaṃ vijñānakauśalam, inantaś ca nikṛṣṭe 'bhidhānāt.


gas thakaḥ. Kāt_4,2.62

gāyateḥ śilpiny abhidheye thakaḥ pratyayo bhavati, gāthakaḥ.


ṇyuṭ ca. Kāt_4,2.63

gāyateḥ śilpiny abhidheye ṇyuṭ ca bhavati, gāyanaḥ, gāyanī.
etau pratyayāv aśilpiny api dṛśyete.


haḥ kālavrīhyoḥ. Kāt_4,2.64

jahāteḥ kāle vrīhau cārthe ṇyuḍ bhavati, jahāti bhāvān iti hāyanaḥ saṃvatsaraḥ, jahaty udakam iti hāyanā vrīhayaḥ.
kālavrīhyor iti kim? hātā.


āśiṣy akaḥ. Kāt_4,2.65

āśaṃsāyāṃ gamyamānāyāṃ dhātor akaḥ pratyayo bhavati, jīvatāt, jīvakaḥ.
nandatāt, nandakaḥ.


prusrusṛlvāṃ sādhukāriṇi. Kāt_4,2.66

eṣāṃ sādhukāriṇy arthe 'kaḥ pratyayo bhavati, sādhu pravate, sādhupravakaḥ, sravakaḥ, sarakaḥ, lavakaḥ.
sādhukaraṇaṃ śilpam eva.
etat striyām ādāprapañcārtham.
sādhukāriṇīti kim? protā.

iti daurgasiṃhyāṃ vṛttau kṛtsu dvitīyaḥ pādaḥ samāptaḥ.



karmaṇy aṇ. Kāt_4,3.1

karmasaṃjñopapade dhātor aṇ bhavati, kumbhaṃ karotīti kumbhakāraḥ, evaṃ kāṇḍakāraḥ, śaralāvaḥ, vedādhyāyaḥ.
ādityaṃ paśyati, himavantaḥ śṛṇoti, grāmaṃ gacchatīty anabhidhānād vākyam eva. mahāntaṃ ghaṭaṃ karotīti sāpekṣatvāt.
aghaṭaṃ ghaṭaṃ karotīti ghaṭīkāra iti cvyante prāgavasthārthamātrāpekṣe tv aṇ vidhīyate.


hvāvāmaś ca. Kāt_4,3.2

ebhyaḥ karmaṇy upapade 'ṇ bhavati.
kāpavādaḥ.
svargahvāyaḥ, tantravāyaḥ, dhānyamāyaḥ.
vātir akarmakaḥ.
mīnātiminotyoḥ ke vṛddhisthe mārūpābhāvaḥ.


śīlikāmibhakṣyācaribhyo ṇaḥ. Kāt_4,3.3

ebhyaḥ karmaṇy upapade ṇo bhavati, śīlibhakṣī curādāv inantau, kamer inaṅ, māṃsaśīlā, māṃsakāmā, māṃsabhakṣā.
kalyāṇam ācarati, kalyāṇācārā strī, aṇi hi striyām ī syāt.
śīlyata iti śīlam, māṃsaṃ śīlam asyāḥ, māṃsaśīlā.
kalyāṇapratīkṣā, duḥkhakṣameti yathābhidhānād aṇ nāsti tathehāpi.
yady evam ambho 'bhigamo 'syāḥ, ambho'bhigameti syāt, ambho'bhigāmī ceṣyate, samāse 'py abhidhānaṃ cet kaṣṭam iti vacanam.


āto 'nupasargāt kaḥ. Kāt_4,3.4

karmaṇy upapada ākārāntād anupasargād dhātoḥ ko bhavati, godaḥ, aṅgulitraḥ.
anupasargād iti kim? gosaṃdāyaḥ, upasargair avyavadhānatety aṇ.
brahmajyaḥ, mitrahvaḥ, anyato 'pi ceti ḍaḥ.


nāmni sthaś ca. Kāt_4,3.5

nāmny upapade tiṣṭhater ākārantāc ca dhātoḥ ko bhavati, anupasargād iti na vartate, kacchena pibatīti kacchapaḥ, dvābhyāṃ pibatīti dvipaḥ, same tiṣṭhatīti samasthaḥ, grāme saṃtiṣṭhatīti grāmasaṃsthaḥ.


tundaśokayoḥ parimṛjāpanudoḥ. Kāt_4,3.6

tundaśokayoḥ karmaṇor upapadayoḥ parimṛjāpanudibhyāṃ ko bhavati yathāsaṃkhyam, tundaṃ parimārṣṭi, tundaparimṛjaḥ, alasa evābhidhīyate, tundaparimārjo 'nyaḥ.
śokam apanudati, śokāpanudaḥ, ānandakara eva, anyatra śokāpanodo dharmakathaka eva.


pre dājñaḥ. Kāt_4,3.7

karmaṇi pre copapade dājñābhyāṃ ko bhavati, prapāpradaḥ, pathiprajñaḥ.
dārūpam iha gṛhyate na saṃjñā sāhacaryāt, tena stanau pradhāyatīti stanapradhāyaḥ.


sami khyaḥ. Kāt_4,3.8

karmaṇi sami copapade cakṣiṅo dhātoḥ ko bhavati, gāṃ saṃcaṣṭe, gosaṃkhyaḥ, sopasargatvād vacanam.
mūlāni vibhujatīti mūlavibhujo rathaḥ, nakhamucāni dhanūṃṣi, abhidhānāt prāktana eva kaḥ.
tathā kākebhyo guhitavyāḥ, kākaguhās tilāḥ, karmaṇy api dṛśyate.


gaṣ ṭak. Kāt_4,3.9

karmaṇy upapade 'nupasargād gāyateṣ ṭag bhavati, madhuraṃ gāyatīti madhuragī, sāmagī.
anupasargād iti kim? sāmasaṃgāyaḥ.
ṣaḍanubandho nadādeḥ prapañcārthaḥ.


surāsīdhvoḥ pibateḥ. Kāt_4,3.10

surāsīdhvoḥ karmaṇor upapadayor anupasargāt pibateṣ ṭag bhavati, surāpī, sīdhupī.
surāsīdhvor iti kim? kṣīrapā brāhmaṇī.
pibater iti kim? surāpā strī.
anupasargād iti kim? surāprapāyaḥ.


hṛño 'j vayo'nudyamanayoḥ. Kāt_4,3.11

anupasargād iti na smaryate, karmaṇy upapade harater vayasi gamyamāne 'nudyamane ca vartamānād aj bhavati, ūrdhvaṃ nayanam udyamanam, tato 'nyad anudyamanam, vayograhaṇam udyamanārthaṃ saṃbhāvyamānaṃ cātra vayo gamyate.
kavacaharaḥ kṣatriyakumāraḥ, asthiharaḥ śvā, aṃśaharo dāyādaḥ, vātaharaṃ tailam.
udyamane tu, bhārahāraḥ.
aṇo 'pavādo 'yam.


āṅi tācchīlye. Kāt_4,3.12

karmaṇy upapada āṅi tācchīlye gamyamāne hṛño 'j bhavati, phalanirapekṣā pravṛttis tācchīlyam, puṣpāṇy āhartuṃ śīlam asyeti puṣpāharo vidyādharaḥ.
tācchīlya iti kim? bhārāharaḥ.


arhaś ca. Kāt_4,3.13

tācchīlyam āṅ ca na smaryate, karmaṇy upapade 'rhater aj bhavati, pūjārhā strī.


dhṛñaḥ praharaṇe cādaṇḍasūtrayoḥ. Kāt_4,3.14

daṇḍasūtravarjite praharaṇavācake karmaṇy upapade dhṛño 'j bhavati, vajraṃ dharatīti vajradharaḥ, evaṃ cakradharaḥ.
adaṇḍasūtrayor iti kim? daṇḍadhāraḥ, sūtradhāraḥ.
sūtrapratiṣedhād apraharaṇe 'pi, bhūdharaḥ, jaṭādharaḥ.


dhanurdaṇḍatsarulāṅgalāṅkuśayaṣṭitomareṣu graher vā. Kāt_4,3.15

eṣu karmasūpapadeṣu graher aj bhavati vā, dhanur gṛhṇātīti dhanurgrahaḥ, dhanurgrāhaḥ, daṇḍagrahaḥ, daṇḍagrāhaḥ, tsarugrahaḥ, tsarugrāhaḥ, lāṅgalagrahaḥ, lāṅgalagrāhaḥ, aṅkuśagrahaḥ, aṅkuśagrāhaḥ, yaṣṭigrahaḥ, yaṣṭigrāhaḥ, tomaragrahaḥ, tomaragrāhaḥ.
ghaṭagrahaḥ, ghaṭīgrahaḥ, pacāditvād ac, ghaṭagrāhaḥ, ghaṭīgrāha ity aṇṇ api.
tathā sūtragraha iti dhāraṇe, anyatra sūtragrāhaḥ, pacādiprapañcārthaṃ prakaraṇam idam.


stambakarṇayo ramijapoḥ. Kāt_4,3.16

stambakarṇayor nāmnor upapadayo ramijapibhyāṃ yathāsaṃkhyam aj bhavati, stambe ramate, stamberamo hastī, karṇe japatīti karṇejapaḥ sūcaka evābhidhīyate, tathā saptamyāś cāluk.


śaṃpūrvebhyaḥ saṃjñāyām. Kāt_4,3.17

śaṃpūrvebhyo dhātubhyaḥ saṃjñāyāṃ gamyamānāyām aj bhavati, śaṃ karotīti śaṃkaraḥ, śaṃ bhavatīti śaṃbhavaḥ, śaṃvaraḥ, śaṃvadaḥ.
śaṃ pūrvo yebhyo dhātubhya iti bahuvrīhiṇā kṛño hetvādiṣv api ṭo bādhyate, tena śaṃkarā nāma parivrājikā.


śīṅo 'dhikaraṇe ca. Kāt_4,3.18

adhikaraṇe ca nāmny upapade śeter aj bhavati, khe śete, khaśayaḥ.
cakārāt pārśvādau karaṇe, pārśveṇa śete, pārśvaśayaḥ, evaṃ pṛṣṭhaśayaḥ, udaraśayaḥ.
digdhena saha śete, digdhasahaśayaḥ, iti samāsadvayam.
uttānādiṣu kartṛṣu, uttānaḥ śete, uttānaśayaḥ.


careṣ ṭaḥ. Kāt_4,3.19

adhikaraṇe nāmny upapade careṣ ṭo bhavati, kuruṣu caratīti kurucaraḥ, kurucarī.
cakārād anyatrāpi bhavati, bhikṣāṃ caratīti bhikṣācaraḥ, bhikṣācarī, senayā caratīti senācaraḥ, senācarī, ādāya caratīti ādāyacaraḥ.


puro'grato'greṣu sarteḥ. Kāt_4,3.20

eṣūpapadeṣu sarteṣ ṭo bhavati, puraḥ saratīti puraḥsaraḥ, puraḥsarī, agrataḥsaraḥ, agrataḥsarī, ādyāditvāt tas.
agresaraḥ, agresarī, ekārāntam avyayaṃ nipātanād alug vā.


pūrve kartari. Kāt_4,3.21

pūrvaśabde kartṛvāciny upapade sarteṣ ṭo bhavati, pūrvaḥ saratīti pūrvasaraḥ, pūrvasarī, kasmāt pūrva ity avivakṣaiva.
kartarīti kim? pūrvaṃ saratīti pūrvasāraḥ.


kṛño hetutācchīlyānulomyeṣv aśabdaślokakalahagāthāvairacāṭusūtramantrapadeṣu. Kāt_4,3.22

aśabdādiṣu karmasūpapadeṣu hetau tācchīlya ānulomye ca gamyamāne kṛñaṣ ṭo bhavati, pratītaśaktikaṃ kāraṇaṃ hetur iha gṛhyate kṛño 'ninantatvāt, vidyā yaśaskarī.
tācchīlye, śrāddhakaraḥ.
ānulomyam anukūlatā, vacanakaraḥ.
aśabdādiṣv iti kim? śabdakāraḥ, ślokakāraḥ, kalahakāraḥ, gāthākāraḥ, vairakāraḥ, cāṭukāraḥ, sūtrakāraḥ, mantrakāraḥ, padakāraḥ.
hetvānulomyayor avivakṣā sthitaiva, tācchīlye syād iti varjanam.
kathaṃ kumbhādikaraṇaśīlāḥ kumbhakārādaya ity abhidhānāt.


tadādyādyantānantakārabahubāhvahardivāvibhāniśāprabhābhāścitrakartṛnāndīkiṃlipilivibalibhaktikṣetrajaṅgādhanuraruḥsaṃkhyāsu ca. Kāt_4,3.23

ahetvādyartham idam, tadādyādiṣu karmasūpapadeṣu kṛñaṣ ṭo bhavati, tyacchabdaś chāndaso 'yam, tat karotīti tatkaraḥ, taskara iti rūḍhitvāt tasya sakāraḥ, evaṃ yatkaraḥ, ādikaraḥ, antakaraḥ, anantakaraḥ, kārakaraḥ, bahukaraḥ, bāhukaraḥ, ahaskaraḥ, divākaraḥ, vibhākaraḥ, niśākaraḥ, prabhākaraḥ, bhāskaraḥ, citrakaraḥ, kartṛkaraḥ, nāndīkaraḥ, kiṃkaraḥ, lipikaraḥ, livikaraḥ, balikaraḥ, bhaktikaraḥ, kṣetrakaraḥ, jaṅghākaraḥ, dhanuṣkaraḥ, aruṣkaraḥ.
ekakaraḥ, dvikaraḥ, trikaraḥ, catuṣkaraḥ, kiṃyattadbahuṣu striyām ādaiva kartavyaḥ.
cakārād rajanīkaraḥ, kṣapākaraḥ, kṣaṇadākaraḥ, ity ādayo 'py anusartavyāḥ.


bhṛtau karmaśabde. Kāt_4,3.24

karmaśabde karmaṇy upapade kṛñaṣ ṭo bhavati bhṛtau gamyamānāyām, bhṛtiḥ karmamūlyam, karmakaro bhṛtakaḥ, karmakarī dāsī.
bhṛtāv iti kim? karmakāraḥ.
śabdagrahaṇaṃ pratyayārtham, karma syād iti.


iḥ stambaśakṛtoḥ. Kāt_4,3.25

stambaśakṛtoḥ karmaṇor upapadayoḥ kṛña ir bhavati, stambakarir vrīhir eva, stambakāro 'nyaḥ.
śakṛtkarir vatsa evābhidhānāt, śakṛtkāro 'nyaḥ.


harater dṛtināthayoḥ paśau. Kāt_4,3.26

dṛtināthayoḥ karmaṇor upapadayor harater ir bhavati, paśau kartari, dṛtihariḥ paśuḥ, nāthahariḥ paśuḥ.


phalemalarajaḥsu graheḥ. Kāt_4,3.27

eṣu karmasūpapadeṣu graher ir bhavati, phalāni gṛhṇātīti phalegrahiḥ, sūtranipātanād etvam.
malaṃ grahṇātīti malagrahiḥ, rajo gṛhṇātīti rajograhiḥ.


devavātayor āpeḥ. Kāt_4,3.28

devavātayoḥ karmaṇor upapadayor āpnoter ir bhavati, devān āpnotīti devāpiḥ, vātān āpnotīti vātāpiḥ, viśiṣṭa eva rūḍhitvāt.


ātmodarakukṣiṣu bhṛñaḥ khiḥ. Kāt_4,3.29

eṣu karmasūpapadeṣu bhṛñaḥ khir bhavati, ātmānam eva bibharti, ātmaṃbhariḥ, evam udarambhariḥ, kukṣiṃbhariḥ.


ejeḥ khaś. Kāt_4,3.30

karmaṇy upapada ejayateḥ khaś bhavati, aṅgamejayaḥ, janamejayaḥ, khānubandhān mo 'ntaḥ, śānubandhe sārvadhātukatvād vikaraṇa iṇo guṇaḥ syāt.


śunīstanamuñjakūlāsyapuṣpeṣu dheṭaḥ. Kāt_4,3.31

eṣu karmasūpapadeṣu dheṭaḥ khaś bhavati, śunīṃ dhayatīti śuniṃdhayaḥ, stanau dhayatīti stanaṃdhayaḥ, evaṃ muñjaṃdhayaḥ, kūlaṃdhayaḥ, āsyaṃdhayaḥ, puṣpaṃdhayaḥ.
muñjādiṣu ke cin necchanti.
prakṛtāv ānarthakyād dheṭaṣ ṭakāro nadādyartho vijñāyate, śuniṃdhayī, stanaṃdhayī.


nāḍīkaramuṣṭipāṇināsikāsu dhmaś ca. Kāt_4,3.32

eṣu karmasūpapadeṣu dhamater dheṭaś ca khaś bhavati, nāḍiṃdhamaḥ, nāḍiṃdhayaḥ, karaṃdhamaḥ, karaṃdhaya iti necchanty eke, muṣṭiṃdhamaḥ, muṣṭiṃdhayaḥ, pāṇiṃdhamaḥ, pāṇiṃdhaya iti necchanty eke, nāsikaṃdhamaḥ, nāsikaṃdhayaḥ.
śunīstanaghaṭīkharīvāteṣu dhamater ity eke, śuniṃdhamaḥ, stanaṃdhamaḥ, ghaṭiṃdhamaḥ, khariṃdhamaḥ, vātaṃdhamaḥ.


vidhvarustileṣu tudaḥ. Kāt_4,3.33

eṣu karmasūpapadeṣu tudateḥ khaś bhavati, vidhuṃtudaḥ, aruṃtudaḥ, tilaṃtudaḥ.


asūryograyor dṛśaḥ. Kāt_4,3.34

asūryograyoḥ karmaṇor upapadayor dṛśaḥ khaś bhavati, na sūryaṃ paśyanti, asūryaṃpaśyāni mukhāni, asūryaṃpaśyā rājadārāḥ, sūryam api na paśyantīty arthaḥ, dṛśinā saha saṃbaddhasya nañaḥ sūryeṇa saha samāso gamakatvāt.
ugraṃpaśyaḥ.


lalāṭe tapaḥ. Kāt_4,3.35

lalāṭe karmaṇy upapade tapateḥ khaś bhavati, lalāṭaṃ tapatīti lalāṭaṃtapaḥ.


mitanakhaparimāṇeṣu pacaḥ. Kāt_4,3.36

eṣu karmasūpapadeṣu pacateḥ khaś bhavati, mitaṃpacā brāhmaṇī, nakhaṃpacā yavāgūḥ, prasthaṃpaco māṇavakaḥ, droṇaṃpacā sthālī, prasthādaya eva parimāṇāny atrābhidhīyante.
na kālaḥ saṃkhyā ca, tena māsaṃ pacati, ekaṃ pacatīti vākyam eva.


kūla udrujodvahoḥ. Kāt_4,3.37

kūle karmaṇy upapada udrujodvahoḥ khaś bhavati, kūlamudrujā nadī, kūlamudvahaḥ samudraḥ.


vahaṃlihābhraṃlihaparaṃtaperaṃmadāś ca. Kāt_4,3.38

ete khaśpratyayāntā nipātyante, vahaṃlihā gauḥ, abhraṃliho vāyuḥ, paraṃ tāpayatīti paraṃtapaḥ, irayā mādyatīti, iraṃmado hastī.
cakārād vātam ajantīti vātamajā mṛgāḥ, śardhaṃ jahatīti śardhaṃjahā māṣāḥ.


vadeḥ khaḥ priyavaśayoḥ. Kāt_4,3.39

priyavaśayoḥ karmaṇor upapadayor vadeḥ kho bhavati, priyaṃvadaḥ, vaśaṃvadaḥ.
uttarārtham iha prakriyālāghavārthaṃ ca khaḥ kriyate.


sarvakūlābhrakarīṣeṣu kaṣaḥ. Kāt_4,3.40

eṣu karmasūpapadeṣu kaṣateḥ kho bhavati, sarvaṃkaṣaḥ khalaḥ, kūlaṃkaṣā nadī, abhraṃkaṣo giriḥ, karīṣaṃkaṣā vātyā.


bhayartimegheṣu kṛñaḥ. Kāt_4,3.41

eṣu karmasūpapadeṣu kṛñaḥ kho bhavati, bhayaṃ karotīti bhayaṃkaraḥ, abhayaṃkaraḥ, bhayena tadantavidhir iṣṭaḥ, ṛtiṃkaraḥ, meghaṃkaraḥ.


kṣemapriyamadreṣv aṇ ca. Kāt_4,3.42

eṣu karmasūpapadeṣu kṛñaḥ kho bhavati, aṇ ca, kṣemaṃkaraḥ, kṣemakāraḥ, priyaṃkaraḥ, priyakāraḥ, madraṃkaraḥ, madrakāraḥ.
veti siddhe 'ṇgrahaṇaṃ hetvādiṣv api ṭo bādhanārtham.
eṣv iti kim? bhadrakāraḥ.


bhāvakaraṇayos tv āśite bhuvaḥ. Kāt_4,3.43

āśitaśabda upapade bhavater bhāve karaṇe ca kho bhavati, āśanam āśitam, āśitasya bhavanam, āśitaṃbhavam.
āśitaṃ bhavaty anayā, āśitaṃbhavā pañcapūlī.


nāmni tṝbhṛvṛjidhāritapidamisahāṃ saṃjñāyām. Kāt_4,3.44

nāmny upapada ebhyaḥ saṃjñāyāṃ kho bhavati, rathena taratīti rathaṃtaraṃ sāma.
viśvaṃ bibharti, viśvaṃbharā, avaliḥ.
patiṃ vṛṇīte, patiṃvarā kanyā.
dhanaṃ jitavān, dhanaṃjayo 'rjunaḥ, vasuṃ dhārayatīti vasuṃdharā pṛthvī, abhidhānād hrasvaḥ.
śatruṃ tapatīti śatruṃtapaḥ.
ariṃ dāmyati damayati vā, ariṃdamaḥ.
śatruṃ sahate, śatruṃsahaḥ.
nāma karma ca yathāsaṃbhavaṃ saṃjñātvād gamyate, nāmnīti sukhārtham eva.


gamaś ca. Kāt_4,3.45

nāmny upapade saṃjñāyāṃ gamaś ca kho bhavati, sutaṃgamaḥ, bhujābhyāṃ gacchatīti bhujaṃgamaḥ, mitaṃ gacchatīti mitaṃgamo hastī, pūrvaṃgamāḥ panthānaḥ, hṛdayaṃgamā vācaḥ.


urovihāyasor uravihau ca. Kāt_4,3.46

urovihāyasor upapadayor gamaś ca saṃjñāyāṃ kho bhavati, tayor uravihau ca yathāsaṃkhyaṃ bhavataḥ, urasā gacchatīty uraṃgamaḥ, vihāyasā gacchatīti vihaṃgamaḥ.


ḍo 'saṃjñāyām api. Kāt_4,3.47

nāmny upapade gamer ḍo bhavati saṃjñāyām asaṃjñāyām api, urovihāyasor uravihau ca yathāsaṃkhyaṃ bhavataḥ, bhujagaḥ, turagaḥ, plavagaḥ, patagaḥ, antagaḥ, atyantagaḥ, adhvagaḥ, dūragaḥ, pāragaḥ, sarvagaḥ, sarvatragaḥ, pannagaḥ, grāmagaḥ, gurutalpagaḥ, sugaḥ, durgaḥ, nirgo deśaḥ, agaḥ, tīragaḥ, pīṭhagaḥ, uragaḥ, vihagaḥ.


vihaṃgaturaṃgabhujaṃgāś ca. Kāt_4,3.48

ete ḍapratyayāntā nipātyante, saṃjñāyām eva, vihāyasā gacchatīti vihaṃgaḥ, turo gacchatīti turaṃgaḥ, bhujābhyāṃ gacchatīti bhujaṃgaḥ.
cakārāt, pato gacchatīti pataṃgaḥ, plavena gacchatīti plavaṃgaḥ, praveṇa gacchatīti pravaṃgaḥ.


anyato 'pi ca. Kāt_4,3.49

gamer anyasmād api saṃjñāyām asaṃjñāyām api nāmny upapade ḍo bhavati, vāri caratīti vārco haṃsaḥ.
girau śete, giriśaḥ.
varān āhanti, varāhaḥ.
parikhanyate, parikhā.
karmaṇy api dṛśyate.


hanteḥ karmaṇy āśīrgatyoḥ. Kāt_4,3.50

karmaṇy upapada āśiṣi gatau ca vartamānād hanter ḍo bhavati, śatruṃ vadhyāt, śatruhaḥ.
krośaṃ hanti, krośahaḥ.
karmaṇy eva nirapekṣatvāt karmagrahaṇaṃ sukhārtham.


apāt kleśatamasoḥ. Kāt_4,3.51

kleśatamasoḥ karmaṇor upapadayor apāt parasya hanter ḍo bhavati, kleśāpahaḥ, tamo'pahaḥ.
kathaṃ sukhāpahaḥ, duḥkhāpahaḥ, jvarāpahaḥ, vātapittakaphāpahaḥ, viṣāgnidarpāpahaḥ, anyato 'pi ceti siddhaṃ prapañcārthaṃ ḍavidhānam.
kathaṃ dārvāghāṭaḥ, cārvāghāṭaḥ, varṇasaṃghāṭaḥ, ghaṭater bhaviṣyati, cārv āhanti, cārvāghāṭaḥ, evaṃ varṇasaṃghāṭaḥ.
dārvāghāṭo 'pi tarhi syāt, asaṃjñāyām iṣyata eva.


kumāraśīrṣayor ṇin. Kāt_4,3.52

śiraḥparyāyaḥ śīrṣaśabdaḥ, kumāraśīrṣayoḥ karmaṇor upapadayor hanter ṇin bhavati, kumāraghāṭī, śīrṣaghāṭī.


ṭag lakṣaṇe jāyāpatyoḥ. Kāt_4,3.53

lakṣaṇayogāl lakṣaṇam, jāyāpatyoḥ karmaṇor upapadayor hanter lakṣaṇavati kartari ṭag bhavati, jāyāghno brāhmaṇaḥ, patighnī vṛṣalī.


amanuṣyakartṛke 'pi ca. Kāt_4,3.54

karmaṇy upapade 'manuṣyakartṛke 'pi dhātvarthe vartamānād hanteṣ ṭag bhavati, jāyāghnas tilakaḥ, patighnī pāṇirekhā, śleṣmaghnaṃ trikaṭukam, pittaghnaṃ ghṛtam, vātaghnaṃ tailam.
amanuṣyakartṛka iti kim? ākhughātaḥ śūdraḥ, brāhmaṇaghāto vṛṣalaḥ.
kathaṃ cauraghāto gajaḥ, śasyaghāto vṛṣabhaḥ, apiśabdāt.
kṛtaghnaḥ khalaḥ, śatrughnaḥ śūra iti ca bhavati.


hastibāhukapāṭeṣu śaktau. Kāt_4,3.55

eṣu karmasūpapadeṣu śaktau gamyamānāyāṃ hanteṣ ṭag bhavati, hastighnaḥ, bāhughna iti matam, kapāṭaghnaḥ.
nagare tv ahastiny apivacanāt, nagaraghno 'gniḥ, nagaraghāto hastī cet.


pāṇighaṭāḍaghau śilpini. Kāt_4,3.56

etau śilpini kartari nipātyete, pāṇibhyāṃ pāṇī vā hanti, pāṇighaḥ.
tāḍaṃ hanti, tāḍaghaḥ.
śilpinīti kim? pāṇighātaḥ, tāḍaghātaḥ.
rājānaṃ hanti, rājagha ity apy adhikārāt.


nagnapalitapriyāndhasthūlasubhagāḍhyeṣv abhūtatadbhāve kṛñaḥ khyuṭ karaṇe. Kāt_4,3.57

abhūtatadbhāve vartamāneṣu nagnādiṣūpapadeṣu kṛñaḥ khyuḍ bhavati, karaṇe kārake, anagno nagnaḥ kriyate 'neneti nagnaṃkaraṇaṃ dyūtam, evaṃ palitaṃkaraṇaṃ tailam, priyaṃkaraṇaṃ śīlam, andhaṃkaraṇaḥ śokaḥ, sthūlaṃkaraṇaṃ dadhi, subhagaṃkaraṇaṃ rūpam, āḍhyaṃkaraṇaṃ vittam.
anagnaṃkaraṇam ity ādi tadantavidhinā.
abhūtatadbhāva iti kim? āḍhyaṃ karoti tailenābhyañjayatīty arthaḥ, utpādārthe 'py abhūtatadbhāvasyāvivakṣitatvāt, vyakter vivakṣitatvāc cvyanteṣu na bhavati, uttaratrāpy evaṃ nagnīkaroty anena yuḍ api naivāviśeṣāt.


bhuvaḥ khiṣṇukhukañau kartari. Kāt_4,3.58

abhūtatadbhāve nagnādiṣūpapadeṣu bhuvaḥ khiṣṇukhukañau kartari bhavataḥ, nagnaṃbhaviṣṇuḥ, nagnaṃbhāvukaḥ.
palitaṃbhaviṣṇuḥ, palitaṃbhāvukaḥ.
priyaṃbhaviṣṇuḥ, priyaṃbhāvukaḥ.
andhaṃbhaviṣṇuḥ, andhaṃbhāvukaḥ.
sthūlaṃbhaviṣṇuḥ, sthūlaṃbhāvukaḥ.
subhagaṃbhaviṣṇuḥ, subhagaṃbhāvukaḥ.
āḍhyaṃbhaviṣṇuḥ, āḍhyaṃbhāvukaḥ.
anagnaṃbhaviṣṇuḥ, anagnaṃbhāvuka ity ādi.
tadantavidhinā cvyanteṣu na bhavati, āḍhyībhavitā.
tācchīlikatvān nāsty abhūtatadbhāva iti na parāv apīṣṇūkañau.
ikāraḥ sukhārthaḥ, tathā kartarīti.


bhajo viṇ. Kāt_4,3.59

karmaṇy upapade bhajo viṇ bhavati, ardhabhāk, pādabhāk.
upasargād api ke cit, ardhaprabhāk.


sahaś chandasi. Kāt_4,3.60

nāmny upapade sahaś chandasi saṃjñāyāṃ viṇ dṛṣṭaḥ sa ca loke prayujyata iti vacanam, turāṣāṭ, turāsāhaṃ purodhāyeti.


vahaś ca. Kāt_4,3.61

nāmny upapade vaheś chandasi saṃjñāyāṃ viṇ bhavati, praṣṭhavāṭ, praṣṭhauhī, vāher vāśabdasyauv iti, idam api pūrvavat.


anasi ḍaś ca. Kāt_4,3.62

anasy upapade vaher viṇ bhavati, anasaś ca ḍo bhavati, ano vahatīti, anaḍvān, anaḍuhī rūḍhitvāt.


duhaḥ ko ghaś ca. Kāt_4,3.63

karmaṇy upapade duhaḥ ko bhavati ghaś cāntādeśaḥ, brahmadughā gauḥ.

gaur gauḥ kāmadughā samyakprayuktā smaryate budhaiḥ,
duṣprayuktā punar gotvaṃ prayoktuḥ saiva śaṃsati.


viṭ kramigamikhanisanijanām. Kāt_4,3.64

nāmny upapada ebhyo viḍ bhavati.

agregā udadhikrāś ca goṣāś ca viṣakhās tathā,
śriyaṃ dadhatu rājendra tavābjā sahitā ime.

chandasi saṃjñātvena viśrutā loke prayujyanta iti matam.


mantre śvetavahukthaśaṃsapuroḍāśāvayajibhyo viṇ. Kāt_4,3.65

ebhyo viṇ bhavati mantre, śvetair uhyate, śvetavāḥ, indraḥ.
ukthāny ukthair vā śaṃsati, ukthaśāḥ, yajamānaḥ.
puro dāśaty enam, puroḍāḥ, dasya ḍatvaṃ nipātanāt, puro daśyata iti vā, akārāntaś ca nipātyate, sadā puroḍāśapavitritādhara iti.
avayajate, avayāḥ.
virāme vyañjanādau caiṣām antasya us, śvetavobhyām, puroḍobhyām, ukthaśobhyām, adantapakṣe puroḍāśābhyām.
svarādau tu, śvetavāhau, ukthaśaṃsau, avayājau.
mantre rūḍhitvād yathādarśanaṃ gamyate, saṃjñātvāl loke prayujyanta iti matam.


āto mankvanibvanibvicaḥ. Kāt_4,3.66

ākārāntād dhātor man, kvanip, vanip, vic, ity ete pratyayā bhavanti.
man, śobhanaṃ dadāti, sudāmā.
aśva iva tiṣṭhati, aśvatthāmā.
kvanip, supīvā, sudhīvā.
vanip, ghṛtapāvā, bhūridāvā.
vic, kīlālapāḥ.


anyebhyo 'pi dṛśyante. Kāt_4,3.67

anyebhyo 'pi dhātubhya ete pratyayā dṛśyante.
man, suśarmā.
kvanip, prātaritvā.
vanip, vijāvā.
vic, riśa ruśa hiṃsāyām, reṭ, roṭ.
dṛśigrahaṇaṃ prayogānusārārtham.


kvip ca. Kāt_4,3.68

dhātoḥ kvip ca dṛśyate, ukhāyāḥ sraṃsate, ukhāsrat.
parṇāni dhvaṃsate, parṇadhvat.
diva, akṣadyūḥ.
kruṅ, pratyaṅ, ūḥ, kīḥ, gīḥ, lūḥ.


vahe pañcamyāṃ bhraṃśeḥ. Kāt_4,3.69

vahe pañcamyanta upapade bhraṃśeḥ kvib bhavati, vahād bhraśyati, vahabhraṭ.


spṛśo 'nudake. Kāt_4,3.70

anudake nāmny upapade spṛśaḥ kvib bhavati, ghṛtaṃ spṛśatīti ghṛtaspṛk, mantreṇa spṛśatīti mantraspṛk.
anudaka iti kim? udakasparśaḥ.


ado 'nanne. Kāt_4,3.71

ananne nāmny upapade 'daḥ kvib bhavati, sasyam atti, sasyāt.
āmam atti, āmāt.
ananna iti kim? annādaḥ. 
kaṇāda ity api dṛśyate.


kravye ca. Kāt_4,3.72

kravye copapade 'daḥ kvib bhavati, punarvacanāt pakve, kravyāt, apakve 'ṇṇ eva, kravyādā rākṣasāḥ.
catuḥsūtrīyaṃ prapañcārtheti.


ṛtvigdadhṛksragdiguṣṇihaś ca. Kāt_4,3.73

ete kvibantā nipātyante, ṛtau yajatīti, ṛtvik, rūḍhita eva.
dhṛṣo dvirvacanam, dadhṛk.
sṛjer ṛtaḥ paro 't, karmaṇi kvip, sṛjati tām iti srak.
diśeḥ karmaṇi kvip, diśati tām iti dik.
ūrdhvaṃ snihyati, uṣṇik, udo dalopaḥ ṣatvaṃ nipātanāt, gatvaṃ ca dṛgāditvāt.


satsūdviṣadruhaduhayujavidabhidachidajinīrājām upasarge 'pi. Kāt_4,3.74

eṣām upasarge 'nupasarge 'pi nāmny upapade 'pi kvib bhavati, upasīdati, upasat, sat, sabhāsat.
dviṣaḥ sāhacaryāt sūradādiḥ, prasūte, prasūḥ, sūḥ, aṇḍasūḥ.
vidviṭ, dviṭ, mitradviṭ.
pradhruk, dhruk, mitradhruk.
pradhuk, dhuk, godhuk.
prayuk, yuṅ, aśvayuk.
saṃvit, vit, vedavit, lābhārthān na dṛśyate.
prabhit, bhit, kāṣṭhabhit.
pracchit, chit, rajjucchit.
abhijit, jit, arijit.
praṇīḥ, nīḥ, senānīḥ.
virāṭ, rāṭ, girirāṭ.
prapañcārtham idam.


karmaṇy upamāne tyadādau dṛśaṣ ṭaksakau ca. Kāt_4,3.75

tyadādāv upamāna upapada upameye 'rthe karmaṇi dṛśaṣ ṭaksakau ca bhavataḥ, kvip ca, sya iva dṛśyate, tyādṛśaḥ, tyādṛśī, tyādṛkṣaḥ, tyādṛk.
sa iva dṛśyate, tādṛśaḥ, tādṛśī, tādṛkṣaḥ, tādṛk.
eṣu samānasya sa iti sadṛśaḥ, sadṛśī, sadṛkṣaḥ, sadṛk.
ā sarvanāmnaḥ [Kāt_4,6.69] , anyādṛśaḥ, anyādṛśī, anyādṛkṣaḥ, anyādṛk.
tyadādāv iti kim? vṛkṣa iva dṛśyate.
upamāna iti kim? sa dṛśyate.
karmaṇīti kim? sa iva paśyati.


nāmny ajātau ṇinis tācchīlye. Kāt_4,3.76

tacchabdena dhātvartho nirdiśyate, tad eva śīlaṃ yasya kartur iti vigrahaḥ, ajātivācake nāmny upapade dhātos tācchīlye gamyamāne ṇinir bhavati, uṣṇabhojī, dharmāvabhāṣī.
nāmnīti kim? upabhoktā, saṃbhoktā.
katham udāsārī, pratyāsārī, brahmavādī.
sādhau ca, sādhu dadātīti sādhudāyī, sādhukārīti vaktavyam eva.
ajātāv iti kim? brāhmaṇān āmantrayitā.

ākṛtigrahaṇā jātir liṅgānāṃ ca na sarvabhāk,
sakṛdākhyātanirgrāhyā gotraṃ ca caraṇaiḥ saha.
prāgutpattivināśābhyāṃ sattvasya yugapad guṇaiḥ,
asarvaliṅgāṃ bahvarthāṃ tāṃ jātiṃ kavayo viduḥ.
ity anye.

tadā kumāravādīti bhavitavyam evājātitvāt.


kartary upamāne. Kāt_4,3.77

upamāne 'rthe nāmni kartṛvāciny upapade dhātor ṇinir bhavati, jātyartham atācchīlyābhīkṣṇyārthaṃ ca, uṣṭra iva krośati, uṣṭrakrośī.
dhmāṅkṣa iva rauti, dhmāṅkṣarāvī.
kartarīti kim? śālīn iva kodravān bhuṅkte.
upamāna iti kim? uṣṭraḥ krośati.
upapadavācyaḥ kartā ṇinyarthasya kartur upamānaṃ nyāyyam, uṣṭrasyeva krośanam asyeti vākye, antaraṅgasaṃbandhe 'pi gauṇatvam iti.


vratābhīkṣṇyayoś ca. Kāt_4,3.78

vratam iti śāstravihito niyamaḥ, ābhīkṣṇyaṃ paunaḥpunyam āsevā vā.
nāmny upapade vratābhīkṣṇyayor gamyamānayor dhātor ṇinir bhavati, aśrāddhabhojī, alavaṇabhojī, arthitvāt pravṛttau niyamaḥ, sati bhojane 'śrāddham eva bhuṅkte, na śrāddham iti.
ābhīkṣṇye, kṣīrapāyina uśīnarāḥ, sauvīrapāyino vāhṇīkāḥ, tatrānyat peyaṃ nāstīti ruciṃ vinā kṣīre tātparyam iti śīlād anyad ābhīkṣṇyam.


manaḥ puṃvac cātra. Kāt_4,3.79

karmaṇy upapade manyater ṇinir bhavati, asmiṃś ca ṇinipratyayānte dhātau para upapadasya puṃvac copatiṣṭhate yathāsaṃbhavam.
paṭuṃ manyate, paṭumānī.
paṭvīṃ manyate, paṭumāninī.
puṃvac ceti puṃvadādiśāstram atrābhimatam, tena khaṭvāmāninī, brahmabandhūmāninī, droṇīmāninīti siddham.


khaś cātmane. Kāt_4,3.80

karmaṇy upapada ātmārtho yo manyatis tasmāṇ ṇinir bhavati khaś ca.
viduṣīm ātmānaṃ manyate, vidvanmāninī, viduṣiṃmanyā, vidvanmānī, vidvanmanyaḥ.
paṭvīm ātmānaṃ manyate, paṭumāninī, paṭviṃmanyā, paṭumānī, paṭuṃmanyaḥ.
tulyādhikaraṇatvāṇ ṇinipuṃvadbhāvaḥ, tādarthyam atrārthadvāreṇātmaśabdaḥ karmabhūto vākye sukhārthaḥ, kārakaśaktebhedād bheda iti, eka eva kartā karma ca syāt, yathā pīyamānaṃ madhu madayati, bāhyo 'trātmātmavacanāt.


karaṇe 'tīte yajaḥ. Kāt_4,3.81

karaṇavāciny upapade 'tīte kriyāyāṃ vartamānād yajater ṇinir bhavati, agniṣṭhomayājī, vājapeyayājī, agniṣṭhomākhyair yāgaiḥ svargākhyaṃ phalaṃ bhāvitavān ity arthaḥ, svargaśabdas tu vṛttāv antarbhūto na prayujyate, yadi viśeṣavyāpāraḥ sāmānyavyāpārasya karaṇaṃ katham agnihotraṃ juhuyāt svargakāmaḥ, apauruṣeyāṇi vedavākyānīti.
atīta iti kim? agniṣṭomena yajati.
karaṇa iti kim? grāme yajati sma, avivakṣitakaraṇāt.


karmaṇi hanaḥ kutsāyām. Kāt_4,3.82

karmaṇy upapade 'tīte vartamānād hanteḥ kutsāyāṃ gamyamānāyāṃ ṇinir bhavati, pitṛghātī, mātṛghātī.
kutsāyām iti kim? cauraṃ hatavān, daṇḍena hatavān pitṛvyam iti sāpekṣatvāt.
karmagrahaṇaṃ sukhārtham.


kvib brahmabhrūṇavṛtreṣu. Kāt_4,3.83

brahmādiṣu karmasūpapadeṣv atīte vartamānād hanteḥ kvib bhavati, brahmahā, bhrūṇahā, vṛtrahā.
brahmādiṣv eva hanter evātīta eva kvib eveti caturvidho 'tra niyamaḥ, tena gāṃ hatavān.
brahmādhītavān, brahma hanti, brahma hatavān, ato nāṇ.
viniyamo 'pi dṛśyate, madhuhā, ahihā, gotrahā.
brahmaghnaḥ, vṛtrasya hantuḥ, brahmavit.


kṛñaḥ supuṇyapāpakarmamantrapadeṣu. Kāt_4,3.84  

eṣu karmasūpapadeṣv atīte vartamānāt kṛñaḥ kvib bhavati, suṣṭhu kṛtavān, sukṛt.
puṇyakṛt, pāpakṛt, karmakṛt, mantrakṛt, padakṛt.
svādiṣu kṛña evātīta eva kvib eveti trividho 'tra niyamaḥ, tena mantrān adhītavān, karma karoti, karma kṛtavān, ato nāṇ.
śāstrakṛt, sūtrakṛd iti bhavaty eva.


some suñaḥ. Kāt_4,3.85

some karmaṇy upapade 'tīte vartamānāt suñaḥ kvib bhavati, somaṃ sutavān, somasut.
caturvidho 'trāpi niyamaḥ, tena surāṃ sutavān, somaṃ vikrītavān, somaṃ sunoti, somaṃ sutavān, ato nāṇ.
anyebhyaḥ kvibabhāve 'ṇ syād eva.


cer agnau. Kāt_4,3.86

agnāv upapade 'tīte vartamānāc cinoteḥ kvib bhavati, agniṃ citavān, agnicit.
caturvidho 'trāpi niyamaḥ, tena puṣpaṃ citavān, agniṃ hutavān, agniṃ cinoti, agniṃ citavān, ato nāṇ.
agnyarthe tv iṣṭakānāṃ racanāviśeṣe gamyamāne karmaṇy api dṛśyata eva, śyena iva cīyate sma, śyenacit.
rathacakram iva cīyate sma, rathacakracit.
iyam api catuḥsūtrī prapañcārthā.


vikriya in kutsāyām. Kāt_4,3.87

karmaṇy upapade vipūrvād atīte vartamānāt krīṇāteḥ kutsāyāṃ gamyamānāyām in bhavati, somaṃ vikrītavān, somavikrayī.
tailavikrayī.
alantādinā siddhaṃ kutsāyām aṇbādhanārthaṃ vacanam.


dṛśeḥ kvanip. Kāt_4,3.88

karmaṇy upapade 'tīte vartamānād dṛśeḥ kvanib bhavati, meruṃ dṛṣṭavān, merudṛśvā.
atītekvibādīnāṃ bādhakam idam.


saharājñor yudhaḥ. Kāt_4,3.89

saharājñoḥ karmaṇor upapadayor atīte vartamānād yudhyateḥ kvanib bhavati, saha yudhyate sma, sahayudhvā.
rājānaṃ yudhyate sma, rājayudhvā.
antarbhūte 'narthaḥ sakarmakaḥ, rājānaṃ yodhitavān ity arthaḥ.


kṛñaś ca. Kāt_4,3.90

saharājñoḥ karmaṇor upapadayor atīte vartamānāt kṛñaḥ kvanib bhavati, saha karoti sma, sahakṛtvā.
rājakṛtvā.


saptamīpañcamyante janer ḍaḥ. Kāt_4,3.91

saptamyante pañcamyante copapade 'tīte vartamānāj janer ḍo bhavati, jale jātam, jalajam, sarasijam, buddhijam, buddhijaḥ, saṃskārajaḥ, krodhajam, brāhmaṇajo dharmaḥ, kṣatriyajaṃ yuddham.
katham aśvāj jātaḥ, hastino jāta iti  prāyaḥ pañcamyām ajātāv eva dṛśyate.


anyatrāpi ca. Kāt_4,3.92

anyasminn upapade 'tīte vartamānāj janer ḍo bhavati, na jāto 'jaḥ, dvir jāto dvijaḥ, prajā, abhijaḥ, parijaḥ, pumāṃsam anujātā kanyā pumanujā, striyam anujātaḥ stryanujaḥ.


niṣṭhā. Kāt_4,3.93

atīte vartamānād dhātor niṣṭhāpratyayo bhavati, kṛtaḥ, kṛtavān, śayitaḥ, śayitavān.


ṅvanip suyajoḥ. Kāt_4,3.94

atīte vartamānayoḥ suyajor ṅvanib bhavati, sutavān, sutvā.
iṣṭavān, yajvā.
ṅakāro 'guṇārthaḥ.


jīryater antṛn. Kāt_4,3.95

atīte vartamānāj jīryater antṛn bhavati, jaran, jaratī.
ṛkāro nakāraś coccāraṇārthaḥ.


iti daurgasiṃhyāṃ vṛttau kṛtsu tṛtīyaḥ pādaḥ samāptaḥ.



kvansukānau parokṣāvac ca. Kāt_4,4.1

atīte vartamānād dhātoḥ kvansukānau bhavataḥ, tau ca parokṣeva vyapadiśyete, pecivān, pācayāṃcakṛvān, oṣāṃbabhūvān.
śiśīrvān, didīrvān, jajāgarvān, babhajvān, rarajvān, yaṇi dṛṣṭatvād ever jāgarter guṇo 'nuṣaṅgalopaś ca.
vyatipecānaḥ, cakrāṇaḥ.
atītādhikāraḥ kim? śrusadavasām atītamātre kvansur abhidhātavyaḥ, upaśuśrāva, upāśrauṣīt, upāśṛṇot, upaśuśruvān.
upasasāda, upāsadat, upāsīdat, upasedivān.
anūvāsa, anvavātsīt, anvavasat, anūṣivān.
tathā, iṇo nañpūrvāc cāśnāteḥ, īyivān, samīyivān, upeyivān, anāśvān.
tathā, anupūrvād vaceḥ kānaḥ kartary eva, anūcānaḥ.
atītābhidhāyino 'pi pūrvavat prayoktavyāḥ.
śṛṇotyādaya evāmī bhāṣāyāṃ rūḍhāḥ.


vartamāne śantṛṅānaśāv aprathamaikādhikaraṇāmantritayoḥ. Kāt_4,4.2

vartamānakriyāyāṃ vartamānād dhātoḥ śantṛṅānāśau bhavataḥ, aprathamaikādhikaraṇa āmantritaviṣaye ca.
prathamāntena cec śantṛṅānaśoḥ sāmānādhikaraṇyaṃ na bhavatīty arthaḥ, pacantaṃ pacamānaṃ chāttraṃ paśya, pacatā pacamānena cchāttreṇa kṛtam ity ādi.
āmantritaviṣaye ca, he pacan, he pacamāna. 
aprathamaikādhikaraṇāmantritayor iti kim? pacati cchāttraḥ.
nañā nirdiṣṭasyānityatvāt, juhoti, juhvat.
tathā māyoge tv ākrośe, mā pacan, mā pacamānaḥ.
ānaś ca kriyāpekṣāyām, pacann āste, pacamānas tiṣṭhati.
sattāyāṃ vā, san guṇaḥ, asti guṇaḥ, vidyamāno brāhmaṇaḥ, vidyate brāhmaṇaḥ.


lakṣaṇahetvoḥ kriyāyāḥ. Kāt_4,4.3

ā bhūtād [Kāt_4,4.67] vartamānādhikāraḥ, kriyāyā lakṣaṇe hetau cārthe vartamānād dhātoḥ śantṛṅānaśau bhavataḥ, tiṣṭhanto 'nuśāsati gaṇakāḥ, śayānā bhuñjate yavanāḥ.
hetau ca, arjayan vasati, adhīyāno vasati.
lakṣaṇaṃ cihnam, janako hetuḥ.
lakṣaṇahetvor iti kim? pacati ca paṭhati ca.
kriyāyā iti kim? yaḥ kampate so 'śvatthaḥ, yad utplavate tal laghu.


vetteḥ śantur vansuḥ. Kāt_4,4.4

vetteḥ parasya śantur vansur bhavati vā, vidvān, vidvāṃsau.
vidan, vidantau, tibnirdeśaḥ sukhārthaḥ, vetter evānantaraḥ śantṛṅṅ iti.


āno 'trātmane. Kāt_4,4.5

atra, eteṣu kvansuprabhṛtiṣu madhye, āna ātmanepadasaṃjño bhavati, itaraḥ parasmaipadam arthāt.
adhīyamānam, sthīyamānam, rocamānaḥ, cakrāṇaḥ, vyatibabhūvānaḥ.
ātmanepadatvād bhāvakarmaṇoḥ kartari rucādibhyaś ca bhavati.


ī tasyāsaḥ. Kāt_4,4.6

āsaḥ paro ya ānas tasyāder īr bhavati, āsīnaḥ.
tasyeti rūpamātrānukarṣaṇārtham, tena śānaṅo 'pi, katīhodāsīnāḥ santi.


ān mo 'nta āne. Kāt_4,4.7

akārāt paro ya ānas tasmin pare 'kārāntasya makāro 'nto bhavati, pacamānaḥ, yajamānaḥ, kriyamāṇaḥ, kariṣyamāṇaḥ.


pūṅyajoḥ śānaṅ. Kāt_4,4.8

pūṅo yajaś ca śānaṅ bhavati.
pavate, pavamānaḥ.
yajate, yajamānaḥ.
ābhyāṃ kartary evānaḥ sthityarthaṃ vacanam ity eke, bhāvakarmaṇor ānaśā bhāvyam iti, prathamaikādhikaraṇaprapañcārtham ity anye, bahiṣpavamānaṃ madhyandinam ity anavayavārtha evāyaṃ saṃjñāśabdaḥ.


śaktivayastācchīlye. Kāt_4,4.9

śaktyādiṣu gamyamāneṣu dhātoḥ śānaṅ bhavati, katīha nighnānāḥ, katīha kavacam udvahamānāḥ, katīha nṛtyamānāḥ.
abhidhānād vāsarūpaḥ śantṛṅ na syāt.


iṅdhāribhyāṃ śantṛṅṅ akṛcchre. Kāt_4,4.10

iṅo dhāreś ca śantṛṅ bhavati, akṛcchre gamyamāne, adhīyan pārāyaṇam, dhārayann upaniṣadam.
iṅa ānaśi prāpte dhārer ubhayaprāptau vāvacanam, vāsarūpo 'pi neṣṭavya eva.
akṛcchra iti kim? kṛcchreṇādhīte.


dviṣaḥ śatrau. Kāt_4,4.11

dviṣaḥ śatrau kartari śantṛṅ bhavati, dviṣan, dviṣantau.
śatrāv iti kim? dveṣṭi patiṃ bhāryā.


suño yajñasaṃyoge. Kāt_4,4.12

yajñaphalena saṃyogaviṣaye vartamānāt suñaḥ śantṛṅ bhavati, sunvanto yajamānāḥ.
saṃyogagrahaṇaṃ phalavatkartṛpratipattyartham.
yajñasaṃyoga iti kim? sunoti surām.


arhaḥ praśaṃsāyām. Kāt_4,4.13

praśāṃsāyāṃ gamyamānāyām arhateḥ śantṛṅ bhavati, arhan bhavān vidyām.
praśaṃsāyām iti kim? arhati cauro vadham.


tacchīlataddharmatatsādhukāriṣv ā kveḥ. Kāt_4,4.14

ā kveḥ [Kāt_4,4.57] kvipam abhivyāpya tacchīlādiṣu kartṛṣv itaḥ pratyayā veditavyāḥ.


tṛn. Kāt_4,4.15

tacchīle taddharme tatsādhukāriṇi ca kartari dhātos tṛn bhavati, tṛjādyapavādaḥ, vaditā janāpavādān, muṇḍayitāraḥ śrāviṣṭhāyanā vadhūm ūḍhām, sādhu gacchati gantā khelam, sādhuḥ kuśalārtha evātra.


bhrājyalaṃkṛñbhūsahirucivṛtivṛdhicariprajanāpatrapenām iṣṇuc. Kāt_4,4.16

ebhya iṣṇuj bhavati tacchīlādiṣu kartṛṣu, tṛno 'pavādaḥ.
bhrājiṣṇuḥ.
alaṃkariṣṇuḥ, alaṃ bhūṣaṇaparyāptivāraṇeṣu, maṇḍane yum api bādhate.
bhaviṣṇuḥ, sahiṣṇuḥ, rociṣṇuḥ, vartiṣṇuḥ, vardhiṣṇuḥ, cariṣṇuḥ, prajaniṣṇuḥ, apatrapiṣṇuḥ.
inantānāṃ chandasīty ete, dhārayiṣṇuḥ.
nirākariṣṇur iti vaktavyam.


madipatipacām udi. Kāt_4,4.17

udy upapada ebhya iṣṇuj bhavati tacchīlādiṣu kartṛṣu, unmadiṣṇuḥ, utpatiṣṇuḥ, utpaciṣṇuḥ.
yathāsaṃkhyaṃ nāsti.


jibhuvoḥ snuk. Kāt_4,4.18

ābhyāṃ snug bhavati tacchīlādiṣu kartṛṣu, jiṣṇuḥ, bhūṣṇuḥ.


glāmlāsthākṣipaciparimṛjāṃ snuḥ. Kāt_4,4.19

ebhyaḥ snur bhavati tacchīlādiṣu kartṛṣu, glāsnuḥ, mlāsnuḥ, sthāsnuḥ, kṣeṣṇuḥ, pakṣṇuḥ, parimārkṣṇuḥ.


trasigṛdhidhṛṣikṣipāṃ knuḥ. Kāt_4,4.20

ebhyaḥ knur bhavati tacchīlādiṣu kartṛṣu, trasnuḥ, gṛdhnuḥ, dhṛṣṇuḥ, kṣipnuḥ.


śamām aṣṭānāṃ ghiniṇ. Kāt_4,4.21

śamādīnām aṣṭānāṃ ghiniṇ bhavati tacchīlādiṣu kartṛṣu, śāmyatīti śamī, evaṃ damī, tamī, śramī, bhramī, kṣamī, klamī, unmādī.
aṣṭānām iti kim? asitā.


yujabhajabhujadviṣadruhaduhaduṣāṅkrīḍatyajānurudhāṅyamāṅyasaranjābhyāṅhanāṃ ca. Kāt_4,4.22

ebhyo ghiniṇ bhavati tacchīlādiṣu kartṛṣu.
yujir yuja, yogī.
bhaja, bhāgī.
bhuja bhujo, bhogī.
dviṣa, dveṣī.
druha, drohī.
duha, dohī.
duṣa, doṣī.
āṅ krīḍa, ākrīḍī.
tyaja, tyāgī.
anurudha, anurodhī.
āṅ yam, āyāmī.
āṅ yas, āyāsī.
ranja, rāgī.
abhyāṅ han, abhyāghātī.


sami sṛjipṛcijvaritvarām. Kāt_4,4.23

samy upapada ebhyo ghiniṇ bhavati tacchīlādiṣu, saṃsargī, saṃparkī, saṃjvarī, saṃtvarī. 
mānubandhatvād hrasvaḥ.


vau vicakatthaśranbhukaṣalaṣām. Kāt_4,4.24

vāv upapada ebhyo ghiniṇ bhavati tacchīlādiṣu. vivekī, vikatthī, viśrambhī, vikāṣī, vilāṣī.


pre drumathavadavasalapām. Kāt_4,4.25

pra upapada ebhyo ghiniṇ bhavati tacchīlādiṣu, pradrāvī, pramāthī, pravādī.
vasa nivāsa eva, pravasī.
pralāpī.


parau sṛdahoḥ. Kāt_4,4.26

parāv upapade sṛdahor ghiniṇ bhavati tacchīlādiṣu, parisārī, paridāhī.
astivivakṣāyām inā siddham, ghiniṇ kim arthaḥ, yathā prayāmo 'syāstīti prayāmī, prayāsī, visārī, vidāhī, vivādī, anuvādī, saṃvādī, vivāhī, saṃcārī, vyabhicārī, vighātī, vidrāvī, rogīty ādayaḥ.
tacchīlādivivakṣāyāṃ tṛn mā bhūd iti vacanam.


kṣiparaṭavadavādidevibhyo vuṇ ca. Kāt_4,4.27 

parāv upapada ebhyo vuṇ bhavati ghiniṇ ca tacchīlādiṣu.
parikṣepakaḥ, parikṣepī.
parirāṭakaḥ, parirāṭī.
parivādakaḥ, parivādī, parivādayatīty arthe 'py evam.
paridevata iti paridevakaḥ, paridevī.
vādidevibhyāṃ ghiniṇṇ evety eke.
vuṇgrahaṇaṃ tācchīlikeṣu vāsarūpavidhir nāstīti jñāpanārtham.


nindahiṃsakliśakhādānekasvaravināśivyābhāṣāsūyāṃ vuñ. Kāt_4,4.28

ebhyo vuñ bhavati tacchīlādiṣu, nindakaḥ, hiṃsakaḥ, kleśakaḥ, khādakaḥ, gaṇakaḥ.
daridrāyakaḥ, anekasvarān necchanty eke.
vināśayatīti vināśakaḥ, vyābhāṣakaḥ.
asūyakaḥ, kaṇḍūyādibhyo 'sūyāder vānekasvarād iti.
punar vuñgrahaṇaṃ prakṛto 'pi ghiniṇ na syād iti.


devikruśoś copasarge. Kāt_4,4.29

upasarga upapade devayateḥ kruśaś ca vuñ bhavati tacchīlādiṣu.
ādevakaḥ, paridevakaḥ, krīḍāyām evābhidhānam.
ākrośakaḥ.
upasarga iti kim? devayitā, kroṣṭā.


krudhimaṇḍicaliśabdārthebhyo yuḥ. Kāt_4,4.30

ebhyo yur bhavati tacchīlādiṣu, arthaśabdaḥ pratyekam abhisaṃbadhyate.
krudhyarthāt, krodhanaḥ, kopanaḥ.
maṇḍyarthāt, maṇḍanaḥ, bhūṣaṇaḥ.
calyarthāt, calanaḥ, kampanaḥ.
śabdārthāt, śabda iti liṅgam inantaṃ caurādikam ity eke, śabdanaḥ, ravaṇaḥ.
kathaṃ paṭhitā vidyām, abhidhānāc caliśabdārthābhyām akarmakābhyām iti.


rucādeś ca vyañjanādeḥ. Kāt_4,4.31

rucāder gaṇād vyañjanāder yur bhavati tacchīlādiṣu, yebhya ātmanebhāṣaḥ śrūyate te rucaprakārā gaṇe ṅānubandhavarjitā iti, rocanaḥ, vartanaḥ, vardhanaḥ.
rucādir iti kim? bhavitā, śayitā.
vyañjanāder iti kim? edhitā.
ādigrahaṇaṃ kim? jugupsanaḥ, titikṣaṇaḥ, bhīmāṃsanaḥ, bībhatsana ity atrāpi syāt, ebhyo 'nye rucādayo vyañjanāntā iti. kathaṃ vasitā vastram, abhidhānād ihāpy akarmakebhya eva.


jucaṃkramyadaṃdramyasṛgṛdhijvalaśucalaṣapatapadām. Kāt_4,4.32

ebhyo yur bhavati tacchīlādiṣu, ju iti sautro dhātur gatau, javanaḥ.
caṃkramaṇaḥ, daṃdramaṇaḥ, yasyānani [Kāt_3,6.48] iti yalopaḥ.
saraṇaḥ, gardhanaḥ, jvalanaḥ, śocanaḥ, abhilaṣaṇaḥ, prapatanaḥ, prapadanaḥ.
calanārthānāṃ grahaṇaṃ sakarmakārtham, patipadibhyām ukañā bādhitatvād yuprāptyarthaṃ vacanam, tācchīlikeṣu vāsarūpavidhir nāstīti samāveśo 'pi dṛśyate ced yathā vikalpī, vikalpana iti, bhāsuram, bhāsvaram, bhāsanam iti, jāgaritā, jāgarūka iti, vardhiṣṇaḥ, vardhana iti, apalaṣitā, apalāṣukaḥ, apalaṣaṇa iti, evaṃ sati sakarmakārtham iti eke.


na yāntasūdadīpadīkṣām. Kāt_4,4.33

yakārāntānāṃ sūdadīpadīkṣāṃ ca yur na bhavati tacchīlādiṣu.
yāntānāṃ krudhyāditvāt sūdadīpadīkṣāṃ ca rucāditvād yuḥ prāptaḥ pratiṣidhyate, knoyitā, kṣmāyitā, vayitā, sūditā, dīpitā, dīkṣitā.
arisūdana iti nandyāditvāt, dīpe ro yuṃ bādhata eva, dīpigrahaṇaṃ vāsarūpavidhir api lakṣyata iti jñāpanārtham, tena tṛnn api syāt, dīpitā, dīpra iti.
tathā kāmukaḥ, kamanaḥ, kamra iti.


śṝkamagamahanavṛṣabhūsthālaṣapatapadām ukañ. Kāt_4,4.34

ebhya ukañ bhavati tacchīlādiṣu, śārūkaḥ, kāmukaḥ, āgāmukaḥ, āghātukaḥ, varṣukaḥ, prabhāvukaḥ, upasthāyukaḥ, apalāṣukaḥ, prapātukaḥ, prapādukaḥ.


vṛṅbhikṣiluṇṭijalpikuṭṭāṃ ṣākaḥ. Kāt_4,4.35

ebhyaḥ ṣāko bhavati tacchīlādiṣu, varākaḥ, varākī, bhikṣākaḥ, bhikṣākī, luṇṭākaḥ, luṇṭākī, jalpākaḥ, jalpākī, kuṭṭākaḥ, kuṭṭākī.
vṛñas tu, varitā.
ṣakāro nadādyarthaḥ.


pre jusuvor in. Kāt_4,4.36

pra upapade javateḥ savateś ca in bhavati tacchīlādiṣu, prajavī, ṣu prasave, prasavī.


jīṇdṛkṣiviśriparibhūvamābhyamāvyathāṃ ca. Kāt_4,4.37

ebhya in bhavati tacchīlādiṣu, ji, jayī.
iṇ, pratyayī.
dṛṅ, ādarī.
kṣi, kṣayī.
viśri, viśrayī.
paribhū, paribhavī.
ṭuvama, vamī.
abhyama, abhyamī.
na vyathata iti, avyathī.
tacchīlādivivakṣāyāṃ tṛn mā bhūd iti vacanam.


dayipatigṛhispṛhiśraddhātandrānidrābhya āluḥ. Kāt_4,4.38

ebhya ālur bhavati tacchīlādiṣu, daya, dayāluḥ.
patigṛhispṛhayaś curādāv inantāḥ, patayāluḥ, gṛhayāluḥ, spṛhayāluḥ.
śratpūrvo dhāñ, śraddhāluḥ.
tandrā iti sautro dhātuḥ, tandrāluḥ, nipūrvo drā, nidrāluḥ.
śayālur iti vaktavyam.
kathaṃ hṛdayāluḥ, hṛdayam asyāstīti vivakṣāyām ālus taddhito rūḍhitaḥ.


śadisadidheḍdāsibhyo ruḥ. Kāt_4,4.39

ebhyo rur bhavati tacchīlādiṣu, śadruḥ, sadruḥ, dhāruḥ.
dadāti dayate yacchati dyati vā, dāruḥ.
ṣiñ bandhane, seruḥ.


sradighasāṃ marak. Kāt_4,4.40

ebhyo marag bhavati tacchīlādiṣu, sisarti sarati vā, sṛmaraḥ, admaraḥ.
yukvarapāv api vacanāt, saraṇaḥ, sṛtvaraḥ.
ghasmaraḥ, ghasḷ prakṛtyantaram.


midibhāsibhanjāṃ ghuraḥ. Kāt_4,4.41

ebhyo ghuro bhavati tacchīlādiṣu, medyatīti meduraḥ, bhāsata iti bhāsuraḥ.
bhajyate svayam eveti karmakartary evābhidhānāt, bhaṅguraṃ kāṣṭham, yas tu paraṃ bhanakti tatas tṛnn eva, bhaṅktā.


chidibhidividāṃ kuraḥ. Kāt_4,4.42

ebhyaḥ kuro bhavati tacchīlādiṣu, chiduram, bhiduram, vettīti viduraḥ.
chidibhidyoḥ karmakartary evābhidhānāt.
ke cid akarmakartary api, doṣāndhakārabhiduro dṛptāripakṣacchidura iti.


jāgur ūkaḥ. Kāt_4,4.43

jāgarter ūko bhavati tacchīlādiṣu, jāgarūkaḥ.


cekrīyitāntānāṃ yajijapidaṃśivadām. Kāt_4,4.44

cekrīyitāntānām eṣām ūko bhavati tacchīlādiṣu, yāyajūkaḥ, jaṃjapūkaḥ, daṃdaśūkaḥ, vāvadūkaḥ.
sāsahicācalivāvadipāpatayo 'pi cekrīyitāntāḥ kipratyaye sati nipātyante.


tasya lug aci. Kāt_4,4.45

tasya cekrīyitasya lug bhavati tacchīlādiṣu, aci pare, loluvaḥ, popuvaḥ.
vyañjanāntāt siddha eva.
ke cid yogaṃ vibhajanti, tena bobhavīti, rāraṭīti siddham.


tato yāter varaḥ. Kāt_4,4.46

tataś cekrīyitāntād yāter varo bhavati tacchīlādiṣu, yāyāvaraḥ.
vare viṣayabhūte 'sya ca lope yasya vyañjane lopaḥ syāt.


kasipisibhāsīśasthāpramadāṃ ca. Kāt_4,4.47

eṣāṃ varo bhavati tacchīlādiṣu, kasvaraḥ, pesvaraḥ, bhāsvaraḥ, īśvaraḥ, sthāvaraḥ, pramadvaraḥ.


sṛjīṇnaśāṃ kvarap. Kāt_4,4.48

eṣāṃ kvarab bhavati tacchīlādiṣu, sṛtvaraḥ, jitvaraḥ, itvaraḥ, naśvaraḥ.
kvarab nadādau, sṛtvarī.


gamas ta ca. Kāt_4,4.49

gamaḥ kvarab bhavati tacchīlādiṣu takāraś cāntādeśaḥ, gatvaraḥ, gatvarī.


dīpikampyajasihiṃsikamisminamāṃ raḥ. Kāt_4,4.50

eṣāṃ ro bhavati tacchīlādiṣu, dīpraḥ, kampraḥ, nañpūrvo jasu mokṣaṇe, ajasraḥ, hiṃsraḥ, kamraḥ, smeraḥ, namraḥ.
yur api dṛśyate, kampanaḥ, kamanaḥ.


sanantāśaṃsibhikṣām uḥ. Kāt_4,4.51

sanantasyāśaṃser bhikṣeś ca ur bhavati tacchīlādiṣu, cikīrṣuḥ, āṅaḥ śāmi icchāyām iti nyāyyaḥ pāṭhaḥ, āśaṃsuḥ, bhikṣuḥ.
antagrahaṇaṃ sanu dāna iti śaṅkānirāsārtham.


vindvicchū ca. Kāt_4,4.52

vindur icchur iti nipātyete tacchīlādiṣu, abhidhānād vida jñāne, vinduḥ.
iṣu icchāyām, icchuḥ.
kathaṃ vidi avayave, vinduḥ stokaparyāyaḥ, saṃjñāśabda auṇādika iti.


ādṛvarṇopadhālopināṃ kir dve ca. Kāt_4,4.53

ādantasya, ṛvarṇāntasya, upadhālopinaś ca kir bhavati tacchīlādiṣu, tatsaṃniyoge ca dve uktī bhavataḥ, ḍudhāñ, dadhiḥ.
ṛvarṇāntasya, cakriḥ, sasriḥ.
upadhālopinaś ca, janī jana, jajñiḥ.
ete bhāṣāyāṃ ruḍhāḥ, anye prayogād anusartavyāḥ.


tṛṣidhṛṣisvapāṃ najiṅ. Kāt_4,4.54

eṣāṃ najiṅ bhavati tacchīlādiṣu, tṛṣṇak, dhṛṣṇak, svapnak.
dhṛṣer necchanty eke.


śṝvandyor āruḥ. Kāt_4,4.55

śṛṇāter vandateś cārur bhavati tacchīlādiṣu, śarāruḥ, vandāruḥ.


bhiyo ruglukau ca. Kāt_4,4.56

bibhete ruglukau ca bhavatas tacchīlādiṣu, bhīruḥ, bhīluḥ, bhīrukaḥ, bhīlukaḥ.
ko bahulārtha eva.


kvib bhrājipṝdhurvībhāsām. Kāt_4,4.57

eṣāṃ kvib bhavati tacchīlādiṣu, vibhrāṭ, vibhrājau.
pūḥ, purau.
dhūḥ, dhurau.
bhāḥ, bhāsau.
tācchīlikabādhanārthaṃ punaḥ kvibvacanam.


dyutigamor dve ca. Kāt_4,4.58

dyuter gameś ca kvib bhavati tacchīlādiṣu, dve coktī bhavataḥ, didyut, jagat.


bhuvo ḍur viśaṃpreṣu. Kāt_4,4.59

viśaṃpreṣūpapadeṣu bhuvo ḍur bhavati, vibhuḥ, śaṃbhuḥ, prabhuḥ.
ḍakāro 'ntyasvarādilopārthaḥ.


karmaṇi dheṭaḥ ṣṭran. Kāt_4,4.60

karmaṇi kārake dheṭo dhātoḥ ṣṭran bhavati, ṣakāro nadādyarthaḥ, dhayati tām iti dhātrī, stanadāyinī, āmalakī cocyate.
ke cid dadhāter apīcchanti, dadhāti tāṃ bhaiṣajyārtham iti dhātrī, saṃjñāśabdatvād viśeṣābhāvaḥ.


nīdāpśasuyuyujastutudasisicamihapatadaṃśanahāṃ karaṇe. Kāt_4,4.61

eṣāṃ karaṇe kārake ṣṭran bhavati, nīñ, netram.
dāp lavane, dātram.
śasu hiṃsāyām, śastram.
yu, yotram.
yujir, yoktram.
ṣṭuñ, stotram.
tuda, tottram. 
ṣiñ, setram.
ṣica, sektram.
miha, meḍhram.
patḷ, pattram.
danśa, daṃṣṭrā, sadaiva striyām ādā. 
naha, naddhrī.


halaśūkarayoḥ puvaḥ. Kāt_4,4.62

pūñaḥ pūṅo vā karaṇe ṣṭran bhavati, tac cet karaṇaṃ halaśūkarayor avayavaḥ syāt, halasya potram, śūkarasya potram, mukham ity arthaḥ.
sarvadhātubhyaḥ ṣṭrann ity asya prapañcārtham.


artilūdhūsūkhanisahicaribhya itran. Kāt_4,4.63

ebhyaḥ karaṇa itran bhavati, aritram, lavitram.
dhū vidhūnane, dhavitram.
ṣū preraṇe, savitram.
khanitram, sahitram.
cara gatyarthaḥ, caritram.


puvaḥ saṃjñāyām. Kāt_4,4.64

pūñaḥ pūṅo vā karaṇa itran bhavati saṃjñāyāṃ gamyamānāyām, pavitraṃ yajñopavītam, pavitrā nāma nadī.


ṛṣidevatayoḥ kartari. Kāt_4,4.65

puva ṛṣau devatāyāṃ ca kartarītran bhavati, punātīti pavitro 'yam ṛṣiḥ, pavitro 'yam agniḥ.
ke cit karaṇam anuvartya yathāsaṃkhyasaṃbandham icchanti vivakṣāyāṃ ko viśeṣa iti.


ñyanubandhamatibuddhipūjārthebhyaḥ ktaḥ. Kāt_4,4.66

matir icchā, buddhir jñānam, pūjā satkāraḥ.
ñyanubandhebhyo matibuddhipūjārthebhyaś ca vartamāne kto bhavati, bhāve karmaṇi kartari ca yathāsaṃbhavam, ñimidā, minnaḥ.
ñikṣvidā, kṣviṇṇaḥ.
matyarthāt, rājñāṃ mataḥ, rājñām iṣṭaḥ.
buddhyarthāt, rājñāṃ buddhaḥ, rājñāṃ jñātaḥ.
pūjārthāt, rājñāṃ pūjitaḥ, rājñām arcitaḥ.
anyatrāpīti vacanāt

śīlito rakṣitaḥ kṣānta ākruṣṭo juṣṭa ity api,
ruṣṭaś ca ruṣitaś cobhāv abhivyāhṛta ity api.
hṛṣṭatuṣṭau tathā kāntas tathobhau saṃyatodyatau,
kaṣṭaṃ bhaviṣyatīty āhur amṛtāḥ pūrvavat smṛtāḥ.

tathā śuptaḥ, śayitaḥ, āśitaḥ, liptaḥ, snigdhaḥ, tṛpta ity ādayaḥ, vartamāne bhūto bhāvī ca kriyākṣaṇo 'sty eva, vivakṣā garīyasīti vacanam.


uṇādayo bhūte 'pi. Kāt_4,4.67

uṇādayaḥ pratyayā vartamāne bhūte 'pi bhavanti.
ke cid vartamāne, karotīti kāruḥ, vātīti vāyuḥ.
ke cid bhūte 'pi, vṛttaṃ tad iti vartma, bhasitaṃ tad iti bhasma.
prakṛtipratyayāvagamo vyutpattāv api rūḍhita eva.


bhaviṣyati gamyādayaḥ. Kāt_4,4.68

gamīty evam ādayaḥ śabdā auṇādikā bhaviṣyati kāle sādhavo bhavanti, gamādibhyo bhaviṣyatkālavṛttibhya in syād ity arthaḥ, grāmaṃ gamī, grāmam āgāmī, bhāvī.
śvastanīviṣaye 'pi bhavanti, śvo grāmaṃ gamī, padārthaśvastane, śvo grāmaṃ ganteti prāptam.


vuṇtumau kriyāyāṃ kriyārthāyām. Kāt_4,4.69

kriyāyāṃ kriyārthāyām upapade bhaviṣyaty arthe vartamānād dhātor vuṇtumau bhavataḥ, pācako vrajati, paktuṃ vrajati, pakṣyāmīti kṛtvā vrajatīty arthaḥ.
kriyāyām iti kim? bhikṣiṣya ity asya jaṭā.
kriyārthāyām iti kim? dhāvatas te patiṣyati daṇḍaḥ.
vuṇgrahaṇaṃ tṛjādinivṛttyartham, tumbhāvam evābhidhatte.


bhāvavācinaś ca. Kāt_4,4.70

kriyāyāṃ kriyārthāyām upapade bhaviṣyaty arthe vartamānād dhātor bhāvavācinaś ca pratyayā bhavanti, pākāya vrajati, paktaye vrajati, pacanāya vrajati.
tumi nityaprāpte vacanaṃ vāsarūpavidhir atra prakaraṇe nāstīti.


karmaṇi cāṇ. Kāt_4,4.71

kriyāyāṃ kriyārthāyāṃ karmaṇi copapade bhaviṣyaty arthe vartamānād dhātor aṇ bhavati, kāṇḍalāvo vrajati, godāyo vrajati, gosaṃkhyāyo vrajati, sāmagāyo vrajati, surāpāyo vrajati.


śantrānau syasaṃhitau śeṣe ca. Kāt_4,4.72

śantṛṅsahacarita āna iha gṛhyate.
kriyāyāṃ kriyārthāyāṃ karmaṇi copapade śeṣe ca bhaviṣyaty arthe vartamānād dhātoḥ śantṛṅānaśau syena saṃhitau bhavataḥ, kariṣyan vrajati, kariṣyamāno vrajati.
kaṭaṃ kariṣyan vrajati, kaṭaṃ kariṣyamāṇo vrajati.
śeṣe ca, kariṣyan, kariṣyamāṇaḥ, he kariṣyan, he kariṣyamāṇa.


iti daurgasiṃhyāṃ vṛttau kṛtsu caturthaḥ pādaḥ samāptaḥ.



padarujaviśaspṛśocāṃ ghañ. Kāt_4,5.1

eṣāṃ ghañ bhavati, ghānubandhaś cajoḥ kagau [Kāt_4,6.56] iti katvagatvārthaḥ, ñanubandha ijvadbhāvārthaḥ.
padyate, patsyate, apādi, pede vā, pādaḥ.
evaṃ rogaḥ, veśaḥ, sparśo nāma kṣayavyādhiś ca, okaḥ.


sṛ sthiravyādhyoḥ. Kāt_4,5.2

sarteḥ sthire vyādhau ca kartari ghañ bhavati, sarati kālāntaram iti sāraḥ, sthiro 'rthaḥ.
atīsāro vyādhiḥ, hrasvasya dīrghatā.
saranty aneneti sāro balam, visaranty aneneti visāro matsyaḥ, saṃjñāśabdāt karaṇa eva siddhaḥ.
yady evaṃ padyate 'neneti pādo bhaviṣyati, satyam, prapañcārthaṃ padigrahaṇam.


bhāve. Kāt_4,5.3

sarvasmād dhātor bhāve ghañ bhavati, pākaḥ, pākau, pākāḥ.
bhavatyarthaḥ kriyāsāmānya iha hi siddhatākhyaḥ sattvabhūta iti dvivacanabahuvacane staḥ.


akartari ca kārake saṃjñāyām. Kāt_4,5.4

kartṛvarjite kārake bhāve ca saṃjñāyāṃ gamyamānāyāṃ ghañ bhavati, prakurvanti tam iti prākāraḥ, prāsyata iti prāsaḥ, āharanti tam ity āhāraḥ, prasīdanty asmin nayanamanāṃsīti prāsādaḥ, dīryanta ebhir iti dārāḥ, jīryate 'neneti jāraḥ.
akartarīti kim? nadatīti nadaḥ śoṇaḥ.
asaṃjñāyām api, dāyo dattaḥ, lābho labdhaḥ.
kārakagrahaṇaṃ prasahya nañsamāsajñāpanārtham.


sarvasmāt parimāṇe. Kāt_4,5.5

parimeyatvāt parimāṇam, parimāṇaviṣaye vartamānāt sarvasmād dhātor ghañ bhavati, kartṛvarjite kārake bhāve ca saṃjñāyāṃ gamyamānāyām, saṃkhyāprasthādir vā parimāṇam, ekas taṇḍulaniścāyaḥ, dvau śūrpaniṣpāvau, prasthaniścāyaḥ, droṇāvakṣāyaḥ, alo bādhakatvāt sarvasmād bhaviṣyati, sarvasmād iti jñāpayati, dhātvāśritaḥ pratyayo ghañā bādhyate na tv arthāśrita iti, tena, ekā tilocchritiḥ, dve srutī tailasya, ktir eva.
ekaṃ sravaṇam, dve prasthāne, yuṭ siddhaḥ.
katham eko niścayaḥ, apyadhikārāt.


iṅābhyāṃ ca. Kāt_4,5.6

iṅa ākārāntāc ca dhātor ghañ bhavati, alo 'pavādaḥ, bhāve 'kartari ca kārake saṃjñāyām ity aviśeṣe 'dhikāro draṣṭavyaḥ.
adhyayanam adhīyate vā, adhyāyaḥ.
upetyādhīyate yasmāt, upādhyāyaḥ, upādhyāyā, upādhyāyī, iṅo ghañ nadādau vibhāṣayeti.
ākārāntāc ca, dāyaḥ, dhāyaḥ.


upasarge ruvaḥ. Kāt_4,5.7

upasarga upapade rauter ghañ bhavati, saṃrāvaḥ, uparāvaḥ.
upasarga iti kim? ravaḥ.
sāṃrāviṇam ity atra inuṇ bādhakaḥ.


sami duvaḥ. Kāt_4,5.8

samy upapade dunoter ghañ bhavati, saṃdāvaḥ.
samīti kim? davaḥ.


yudruvor udi ca. Kāt_4,5.9

udy upapade sami ca yudrubhyāṃ ghañ bhavati, udyāvaḥ, uddrāvaḥ.
saṃyāvaḥ, saṃdrāva eveti ke cit.
udi ceti kim? yavaḥ, dravaḥ.
apyadhikārād yāvaḥ, drāvaḥ.
dāva iti ca syāt.
tathā śāro vāyuḥ, śāraḥ śaralaḥ, nīśāraḥ prāvaraṇam, hrasvasya dīrghatā.


śrinībhūbhyo 'nupasarge. Kāt_4,5.10

ebhyo 'nupasarge ghañ bhavati, śrāyaḥ, nāyaḥ, bhāvaḥ.
anupasarga iti kim? praśrayaḥ, praṇayaḥ, prabhavaḥ.
kathaṃ prakṛṣṭo bhāvaḥ, prabhāvaḥ, anugato bhāvaḥ, anubhāvaḥ, vigato bhāvaḥ, vibhāvaḥ.
apyadhikārāt, naya iti ca.


kṣuśrubhyāṃ vau. Kāt_4,5.11

vāv upapada ābhyāṃ ghañ bhavati, vikṣāvaḥ, viśrāvaḥ.


straś ca prathane 'śabde. Kāt_4,5.12

prathanaṃ vistīrṇatā.
stṛṇāter vāv upapade ghañ bhavati prathane 'bhidheye, tac cet prathanaṃ śabdaviṣaye na syāt, paṭasya vistāraḥ.
aśabda iti kim? vākyasya vistaraḥ.
prathana iti kim? tṛṇasya vistaraḥ.


pre cāyajñe. Kāt_4,5.13

pre copapade stṛṇāter ghañ bhavati yajñād anyatra, prastāraḥ.
yajñe tu, barhiḥ prastaraḥ.


chandonāmni ca. Kāt_4,5.14

chandasāṃ saṃjñāviṣaye stṛṇāter ghañ bhavati, prastārapaṅktiḥ, viṣṭārapaṅktiḥ, āstārapaṅktiḥ.


pre drustuśruvaḥ. Kāt_4,5.15

pra upapada ebhyo ghañ bhavati, pradrāvaḥ, prastāvaḥ, praśrāvaḥ.
kathaṃ śrāvaḥ, apyadhikārāt.


niyo 'vodoḥ. Kāt_4,5.16

avodor upapadayor niyo ghañ bhavati, avanāyaḥ, unnāyaḥ.
katham udyato nayaḥ, unnayaḥ, apyadhikārād vā.


nirabhyoḥ pūlvoḥ. Kāt_4,5.17

nirabhyor upapadayor yathāsaṃkhyaṃ pūlvor ghañ bhavati, niṣpāvaḥ, abhilāvaḥ.


yajñe sami stuvaḥ. Kāt_4,5.18

samy upapade stauter ghañ yajñaviṣaye, sametya stuvanti yasmin, saṃstāvo deśaḥ, saṃstavo 'nyaḥ.


unnyor giraḥ. Kāt_4,5.19

unnyor upapadayor girater ghañ bhavati, udgāraḥ, nigāraḥ.
unnyor iti kim? garaḥ.


kiro dhānye. Kāt_4,5.20

unnyor upapadayor dhānyaviṣaye vartamānāt kirater ghañ bhavati, utkāro dhānyasya, nikāro dhānyasya.
dhānya iti kim? puṣpotkaraḥ, puṣpanikaraḥ.
kirater iti kim? kṛñ hiṃsāyām, dhānyanikaraḥ.


nau vṛñaḥ. Kāt_4,5.21

nāv upapade vṛño dhātor ghañ bhavati dhānye 'bhidheye, nīvārā vrīhayaḥ, hrasvasya dīrghatā.


udi śripuvoḥ. Kāt_4,5.22

udy upapade śripūṅbhyāṃ ghañ bhavati, ucchrāyaḥ, utpāvaḥ.
katham ucchrayaḥ, apyadhikārāt.


grahaś ca. Kāt_4,5.23

udy upapade graheś ca ghañ bhavati, udgrāhaḥ, bhāṣāyām apīti matam.


avanyor ākrośe. Kāt_4,5.24

avanyor upapadayor ākrośe gamyamāne graher ghañ bhavati, avagrāhas te vṛṣala, nigrāhas te vṛṣala.
ākrośa iti kim? avagrahaḥ padasya, nigrahaś caurasya.


pre lipsāyām. Kāt_4,5.25

pra upapade lipsāyāṃ graher ghañ bhavati, pātrapragrāheṇa carati bhikṣuḥ.
lipsāyām iti kim? pragrahaḥ.


sami muṣṭau. Kāt_4,5.26

samy upapade graher ghañ bhavati muṣṭāv arthe, saṃgrāho mallasya.
muṣṭāv iti kim? saṃgrahaḥ.
aṅgulīnāṃ vacanāviśeṣo muṣṭir iha gṛhyate, ekaḥ śākasaṃgrāhaḥ, sarvasmāt parimāṇe [Kāt_4,5.5] iti siddham.


parau yajñe. Kāt_4,5.27

parāv upapade yajñaviṣaye graher ghañ bhavati, uttaraparigrāhaḥ.
yajña iti kim? parigrahaḥ.


vāve varṣapratibandhe. Kāt_4,5.28

ava upapade graher ghañ bhavati vā varṣapratibandhe 'rthe, avagrāho varṣasya, avagraho vā.


pre raśmau. Kāt_4,5.29

pra upapade graher ghañ bhavati vā raśmāv arthe, pragrāhaḥ, pragraho vā.
raśmir iha rajjur ucyate.


vaṇijāṃ ca. Kāt_4,5.30

vaṇijāṃ ca saṃbandhini tulāsūtre 'rthe pra upapade graher ghañ bhavati vā, tulāpragrāheṇa carati, tulāpragraheṇa vā carati vaṇik.


vṛṇoter ācchādane. Kāt_4,5.31

pra upapade vṛṇoter ācchādane 'rthe ghañ bhavati vā, prāvāraḥ, prāvaraḥ, āṅpūrvo 'yam.


āṅi rupluvoḥ. Kāt_4,5.32

āṅy upapade rauteḥ plavateś ca ghañ bhavati vā, ārāvaḥ, āravaḥ, āplāvaḥ, āplavaḥ.


parau bhuvo 'vajñāne. Kāt_4,5.33

parāv upapade bhavater ghañ bhavati vā, avajñāne 'rthe, paribhāvaḥ, paribhavaḥ.
avajñāna iti kim? sarvato bhavanaṃ paribhavaḥ.


ces tu hastādāne. Kāt_4,5.34

hastādānaviṣaye cinoter ghañ bhavati, puṣpapracāyaḥ.
hastādānagrahaṇaṃ pratyāsannopalakṣaṇam, tena vṛkṣāgre phalapracayaṃ karoti.
apyadhikārāt steye na syāt, hastena phalapracayaṃ karoti cauraḥ.


śarīranivāsayoḥ kaś cādeḥ. Kāt_4,5.35

cinoteḥ śarīranivāse cārthe ghañ bhavati, ādeś ca ko bhavati, cīyate 'sau, kāyaḥ śarīram, nicīyate 'sminn iti nikāyo nivāsaḥ.
apyadhikārāc citirāśyor api, ācīyate 'sau, ākāyaś citiḥ, gomayanikāyaḥ.
kathaṃ kāṣṭhanicayaḥ, bahutvamātravivakṣayeti.


saṃghe cānauttarādharye. Kāt_4,5.36

prāṇināṃ samūhaḥ saṃgha ucyate.
anauttarādharye saṃghe cārtha cinoter ghañ bhavati, kaś cādeḥ, vaiyākaraṇanikāyaḥ.
anauttarādharya iti kim? śūkaranicayaḥ.


parinyor nīṇor dyūtābhreṣayoḥ. Kāt_4,5.37

parinyor upapadayor yathāsaṃkhyaṃ nī-iṇbhyāṃ ghaṇ bhavati dyūtaviṣaye 'bhreṣe cārthe, abhreṣo 'calanam, yathāprāptakaraṇam ity arthaḥ, pariṇāyena śārīn hanti, sarvato nayanenety arthaḥ, eṣo 'tra nyāyaḥ.


vyupayoḥ śeteḥ paryāye. Kāt_4,5.38

vyupayor upapadayoḥ paryāyaviṣaye vartamānāc cheter ghañ bhavati, tava rājaviśāyaḥ, tava rājopaśāyaḥ, tava rājani śayituṃ paryāya ity arthaḥ.
asmād eva jñāpakāt paripūrvādiṇaḥ krame 'rthe ghañ bhavati.


abhividhau bhāva inuṇ. Kāt_4,5.39

abhividhau gamyamāne dhātor inuṇ bhavati, sāṃkoṭinaṃ sāṃrāviṇaṃ vartate, kriyayaivābhivyāptiḥ, inuṇantāt svarthe 'ṇ, yuḍ api dṛśyate, saṃkuṭanaṃ vartate.


karmavyatīhāre ṇac striyām. Kāt_4,5.40

kriyāvinimaye gamyamāne dhātor ṇaj bhavati striyāṃ bhāve, vyāvakrośī, vyāvabhāṣī, ṇajantāt svārthe 'ṇ.
kva cid adhikārāt tatra kriyāvyatīhāreṇa vṛddhir āgamaḥ.
kathaṃ vyatīkṣā, vyavakruṣṭir iti, astryadhikārād vāsarūpatā.


svaravṛdṛgamigrahām al. Kāt_4,5.41

svarāntād vṛdṛgamigrahibhyaś cāl bhavati, ghaño 'pavādaḥ, kṣayaḥ, krayaḥ, bhavaḥ, lavaḥ.
vṛṅ vṛñ vā, varaḥ.
dṛṅ, daraḥ.
gamaḥ, grahaḥ.
vṛdror eveti niyamād anyebhya ṛkārāntebhyo ghañ eva, kāraḥ, hāraḥ.
dīrghād al eva, kṝ karaḥ, gṝ garaḥ.
bhītir bhayam ity al eva.
na yuḍādayo 'pīti, vaśaḥ, raṇa iti rūḍhitvād al.


upasarge 'deḥ. Kāt_4,5.42

upasarga upapade 'der al bhavati, praghasaḥ, vighasaḥ.
ghañalor ghamḷḥ.
upasarga iti kim? ghāsaḥ.


nau ṇa ca. Kāt_4,5.43

nāv upapade 'der al bhavati ṇa ca, nighasaḥ, nyādaḥ.


madeḥ prasamor harṣe. Kāt_4,5.44

prasamor upapadayor mader al bhavati harṣe 'rthe, pramadaḥ kanyānām, saṃmadaḥ kokilānām.


vyadhajapoś cānupasarge. Kāt_4,5.45

anupasarge vyadhijapibhyāṃ madeś cāl bhavati, vyadhaḥ, japaḥ, madaḥ.
anupasarga iti kim? āvyādhaḥ, upajāpaḥ, pramādaḥ.


svanahasor vā. Kāt_4,5.46

anupasarga ābhyām al bhavati vā, svanaḥ, svānaḥ, hasaḥ, hāsaḥ.
anupasarga iti kim? prasvānaḥ, prahāsaḥ.


yamaḥ saṃnyupaviṣu ca. Kāt_4,5.47

anupasarge saṃnyupaviṣu ca yamer al bhavati vā, yamaḥ, yāmaḥ, saṃyamaḥ, saṃyāmaḥ, niyamaḥ, niyāmaḥ, upayamaḥ, upayāmaḥ, viyamaḥ, viyāmaḥ.


nau gadanadapaṭhasvanām. Kāt_4,5.48

nāv upapada ebhyo 'l bhavati vā, nigadaḥ, nigādaḥ, ninadaḥ, ninādaḥ, nipaṭhaḥ, nipāṭhaḥ, nisvanaḥ, nisvānaḥ.
svanahasor vā [Kāt_4,5.46] iti vacanād anupasarga iha na vartate.


kvaṇo vīṇāyāṃ ca. Kāt_4,5.49

nāv upapade 'nupasarge ca vīṇāviṣaye kvaṇater al bhavati vā, kvaṇaḥ, kvāṇaḥ, nikvaṇaḥ, nikvāṇaḥ.
cakāre sati vīṇāgrahaṇaṃ sopasargārtham, prakvaṇo vīṇāyāḥ, prakvāṇaḥ.


paṇaḥ parimāṇe nityam. Kāt_4,5.50

paṇater al bhavati nityaṃ parimāṇe 'rthe, paṇaḥ, śākādīnām api parimitā muṣṭiḥ paṇa ucyate.
parimāna iti kim? dāsyāḥ pāṇaḥ.


samudor ajaḥ paśuṣu. Kāt_4,5.51

samudor upapadayoḥ paśuṣu vartamānād ajer al bhavati, samajaḥ paśunām, samūha ity arthaḥ.
udajaḥ paśūnām, preraṇam ity arthaḥ.
paśuṣv iti kim? samājaś chāttrāṇām, udājaḥ khagānām.


glaho 'kṣeṣu. Kāt_4,5.52

akṣaviṣaye vartamānād graher ali latvaṃ nipātyate, akṣāṇāṃ glahaḥ, glahiḥ prakṛtyantaram ity eke, tadā praglāha iti ghañi pratyudāharaṇam.


sarteḥ prajane. Kāt_4,5.53

prajane garbhagrahaṇe vartamānāt sarter al bhavati, gavām upasaraḥ, upasāro 'nyaḥ.


hvo huś cābhyupaniviṣu ca. Kāt_4,5.54

eṣūpapadeṣu hvayater al bhavati hur ādeśaś ca, abhihavaḥ, upahavaḥ, nihavaḥ, vihavaḥ.


āṅi yuddhe. Kāt_4,5.55

āṅy upapade hvayater al bhavati yuddhe 'rthe hur ādeśaś ca, āhūyante yasmin yoddhāraḥ sa āhavaḥ.
katham āhūyante pānāya gāvo yasmin sa āhāvo jalādhāraḥ, anyatrāpīti ghañi ca hur ādeśaḥ.


bhāve 'nupasargasya. Kāt_4,5.56

anupasargasya hvayater al bhavati bhāve hur ādeśaś ca, havaḥ.
anupasargasyeti kim? prahvāyaḥ.


hanter vadhiś ca. Kāt_4,5.57

anupasargasya hanter al bhavati bhāve vadhir ādeśaś ca, hananaṃ vadhaḥ.
apyadhikārāc ca ghātaḥ.
anupasargasyeti kim? vighātaḥ.


mūrtau ghaniś ca. Kāt_4,5.58

mūrtiḥ kāṭhinyam, mūrtāv arthe hanter al bhavati ghanir ādeśaś ca, dadhno ghanaḥ, ghanaṃ dadhīty abhedāt.


prād gṛhaikadeśe ghañ ca. Kāt_4,5.59

prād hanter al bhavati ghañ ca ghanir ādeśaś ca gṛhaikadeśe 'rthe, praghaṇaḥ, praghāṇaḥ, gṛhasya dvidhākṛtasya dvāraprakoṣṭhābhyāṃ yo vahir bhūtaḥ, tatrāpīti vacanāṇ ṇatvam.


antarghanodghanau deśātyādhānayoḥ. Kāt_4,5.60

etāv alantau nipātyete deśātyādhānayor yathāsaṃkhyam, antarhanyate yasmin so 'ntarghano deśaḥ, ūrdhvaṃ hanyate yasmin sa udghanaḥ, yasyopari kāṣṭhāni hanyante tad atyādhānam.


karaṇe 'yovidruṣu. Kāt_4,5.61

eṣūpapadeṣu hanter al bhavati karaṇe ghanir ādeśaś ca, ayo hanyate 'neneti, ayoghanaḥ, vihanyate 'neneti vighanaḥ, evaṃ drughaṇaḥ, saṃjñāyāṃ ṇatvam.


parau ḍaḥ. Kāt_4,5.62

parāv upapade hanter ḍo bhavati karaṇe ghanir ādeśaś ca, parihanyate 'neneti parighaḥ.
latve palighaḥ.


nau nimite. Kāt_4,5.63

nāv upapade hanter ḍo bhavati ghanir ādeśaś ca nimite vastuni, nirviśeṣeṇa hanyante jñāyante vā, nighā vṛkṣāḥ, nighāḥ śālayaḥ.
sarvato nimitā ārohataḥ pariṇāhataś ca.
nimita iti kim? nighātaḥ.


samudor gaṇapraśaṃsayoḥ. Kāt_4,5.64

samudor upapadayor hanter ḍo bhavati ghanir ādeśaś ca gaṇe praśaṃsāyām, saṃhananaṃ saṃhanyate yasminn avayavo vā, saṃghaḥ.
utkṛṣṭaṃ hanyate jñāyata iti, udgho manuṣyaḥ, praśasta ity arthaḥ.


upāt ka āśraye. Kāt_4,5.65

upād hanteḥ ko bhavati, āśraye gamyamāne, ghanir ādeśaś ca, kuḍyopaghnaṃ vasati.


stambe 'c ca. Kāt_4,5.66

stamba upapade hanter aj bhavati kapratyayo ghanir ādeśaś ca, stambo hanyate 'neneti stambaghnaḥ, stambaghno daṇḍaḥ, stambaghno yaṣṭiḥ, puṃstvam eva, ke cit striyām ādā, stambaghnā yaṣṭir iti.
apyadhikārāt sthāsnāpibativyadhihanibhyaḥ kaḥ syāt, ākhūtthaṃ vartate, prasnāty asminn iti prasnaḥ, prapibanty asyām iti prapā, āvidhyate 'nenety āvidhaḥ, vihanyate 'neneti vighnaḥ, āyudhyate 'nenety āyudhaṃ śastraṃ, jñāpakād eva.


ṭvanubandhād athuḥ. Kāt_4,5.67

ṭvanubandhād dhātor athur bhavati bhāva eva, ṭuvepṛ, vepathuḥ.
ṭu-ośvi, śvayathuḥ.
ṭudu, davathuḥ.
ṭuvama, vamathuḥ.
vepadava iti vāsarūpatvāt.


ḍvanubandhāt trimak tena nirvṛtte. Kāt_4,5.68

ḍvanubandhād dhātos trimag bhavati, tena dhātvarthena nirvṛtte 'rthe.
ḍupacaṣ, pākena nirvṛttam, paktrimam.
ḍukṛñ, karaṇena nirvṛttam, kṛtrimam.
nirvṛttam iti kartari karmaṇi vā, teneti yathāyogaṃ tṛtīyā.


yācivichiprachiyajisvapirakṣiyatāṃ naṅ. Kāt_4,5.69

ebhyo naṅ bhavati, yācñā, viśnaḥ, praśnaḥ, yajñaḥ, svapnaḥ, rakṣṇaḥ, yatnaḥ.


upasarge daḥ kiḥ. Kāt_4,5.70

upasarga upapade dāsaṃjñakāt kir bhavati, ādiḥ, nidhiḥ.
apyadhikārād antardhiḥ.


karmaṇy adhikaraṇe ca. Kāt_4,5.71

karmaṇy upapade dāsaṃjñakād adhikaraṇe ca kir bhavati, vāladhiḥ, jaladhiḥ.
upasargair avyavadhānataiva, payonidhiḥ.


striyāṃ ktiḥ. Kāt_4,5.72

strīliṅge bhāve 'kartari ca kārake saṃjñāyāṃ ktir bhavati, kṛtiḥ, buddhiḥ, ijyate 'nayeti, iṣṭiḥ, evaṃ śrutiḥ, stutiḥ, karaṇe 'pi.


sātihetiyūtijūtayaś ca. Kāt_4,5.73

ete ktipratyayā nipātyante striyām, sinoteḥ sanoter vā sātiḥ, hinoter hetiḥ, yauter yūtiḥ, javater jūtiḥ.


bhāve pacigāpāsthābhyaḥ. Kāt_4,5.74

ebhyo bhāve striyāṃ ktir bhavati, paceḥ ṣānubandhatvād aṅi prāpte, paktiḥ.
tathā, ātaś copasarge [Kāt_4,5.84] saṃgītiḥ, prapītiḥ, saṃsthitiḥ.
apyadhikārāt saṃsthā, vyavasthā.


vrajyajoḥ kyap. Kāt_4,5.75

bhāve striyām ābhyāṃ kyab bhavati, vrajyā, ijyā, iṣṭir ity api bhāve.


samajāsanisadanipatiśīṅsuvidyaṭicarimanibhṛñiṇāṃ saṃjñāyām. Kāt_4,5.76

ebhyaḥ saṃjñāyāṃ bhāve kyab bhavati striyām, samajyā, āsyā, niṣīdanty asyām iti niṣadyā, nipatanty asyām iti nipatyā, śerate 'syām iti śayyā, adhikaraṇe 'pi, savanaṃ sutyā, 
vidyā, karaṇe 'pi, aṭeś cekrīyitāntād evābhidhānād aṭāṭyā, paripūrvād eva careḥ paricaryā, manyā, bhṛtyā, ityā.
apyadhikārāt, āsutiḥ, bhṛtiḥ, samitiḥ.
bhāva iti kim? bhāryā.
saṃjñāyām iti kim? saṃvittiḥ.


kṛñaḥ śa ca. Kāt_4,5.77

kṛñaḥ śo bhavati ktiḥ kyap ca, kriyata iti kriyā, bhāve ca, kṛtiḥ, kṛtyā.


sarter yaś ca. Kāt_4,5.78

abhidhānāt paripūrvāt sarter yo bhavati, parisaryā.
cakārāj jāgarteś ca, jāgaryā.


icchā. Kāt_4,5.79

iṣer iccheti nipātyate, icchā.


śaṃsipratyayād aḥ. Kāt_4,5.80

śansur niṣṭhāyām aniḍ iti vacanam, śanseḥ pratyayāntāc ca dhātor apratyayo bhavati striyām, praśaṃsā, pipatiṣā.
dṛśado yin, dṛśadā, aṭāṭā, kaṇḍūyā, kaṇḍūtir apīty eke.


guroś ca niṣṭhāseṭaḥ. Kāt_4,5.81

gurumato dhātor niṣṭhāyāṃ seṭo 'pratyayo bhavati, īhā, īkṣā, jāgarā.
guror iti kim? nigṛhītiḥ.
niṣṭhāseṭa iti kim? nītiḥ, rāddhiḥ.


ṣānubandhabhidādibhyas tv aṅ. Kāt_4,5.82

ṣānubandhebhyo bhidādibhyas tv aṅ bhavati, jṝṣ, jarā.
ḍupacaṣ, pacā.
kṣiṣa, kṣiyā.
ghaṭādayaḥ ṣānubandhāḥ, ghaṭā, vyathā.
kṛpa kṛpāyām iti nirdeśāt kṛpā, upalabdhir iti jñāpakāt, kṣāntir ity api syāt.
bhidādibhyo nāma gaṇanirdiṣṭebhya iti bhidā vidāraṇe, bhittir anyā.
chidā dvidhākaraṇe, chittir anyā.
guhā parvataikadeśe, gūḍhir anyā.
āṅpūrvād arteḥ, ārā śastrī, artir anyā.
dhṛṅ prapāte, dhārā, dhṛtir anyā.
vida, vidā.
kṣipa, kṣipā.
gudha, godhā.
hṛñ, hārā.
kṛñ, kārā.
likha, lekhā, ratvaṃ vādeḥ, rekhā.
ūnacudapīḍamṛgayatibhya inantebhyo yau prāpte vacanam, ūnā, cūḍā, dīrghatvaṃ ḍatvaṃ ca syāt, pīḍā, mṛgayā.
vaśā, rujā, mṛjā, guṇavṛddhyādikam arthaviṣeṣaś ca gaṇapāṭhasāmarthyāt.


bhīṣicintipūjikathikumbicarcispṛhitolidolibhyaś ca. Kāt_4,5.83

ebhya inantebhyo 'ṅ bhavati, bhiyo hetubhaye ṣāntaḥ, bhīṣaṇaṃ bhīṣā.
citi smṛtyām, cintā, pūja pūjāyām, pūjā.
katha vākyaprabandhe, kathā.
kubi cchādane, kumbā.
carca adhyayane, carcā.
spṛha īpsāyām, spṛhā.
tula unmādane, tolā.
dula utkṣepe, dolā.
kathaṃ tulā, tulayā saṃmita iti nirdeśāt.


ātaś copasarge. Kāt_4,5.84

upasarga upapada ākārāntād dhātor aṅ bhavati, saṃsthā, upadā, upadhā.
antaḥpūrvāc ca vaktavyam, antardhā.
kathaṃ śraddhā, ā śraddhā [Kāt_2,1.10] iti nirdeśāt.
apyadhikārāt pramitiḥ.


īṣiśranthyāsivandividikāritāntebhyo yuḥ. Kāt_4,5.85

ebhyo yur bhavati.
īṣa gatihiṃsādāneṣu, īṣaṇā.
śranthanā, upāsanā, vandanā.
āsisahacarito vettiḥ, vedanā.
kāraṇā.
curādau ghaṭṭa calane, ghaṭṭanā, bhauvādikasya kter anabhidhānāt.


kīrtīṣoḥ ktiś ca. Kāt_4,5.86

kīrtayater iṣeś ca ktir yuś ca bhavati, kīrttiḥ, saṃkīrtanā.
iṣa gatau, iṣa ābhīkṣṇye vā, anviṣṭiḥ, parīṣṭiḥ, anveṣaṇā, paryeṣaṇā.
iṣu icchāyām iti sānubandhaḥ, iṣṭiḥ.


rogākhyāyāṃ vuñ. Kāt_4,5.87

vyādher ākhyāyāṃ dhātor vuñ bhavati, pravāhikā, pracchardikā, vicarcikā.
apyadhikārāt, śiro'rdanam, śiro'rttiḥ.


saṃjñāyāṃ ca. Kāt_4,5.88

saṃjñāyāṃ ca viṣaye dhātor vuñ bhavati, udyānapuṣpāṇi bhajyante yasyāṃ krīḍāyāṃ sā, udyānapuṣpabhañjikā krīḍā, krīḍāyāṃ nityasamāsa eva, puṣpabhañjikā krīḍety evārthavatī saṃjñā, evaṃ vāraṇapūṣpapracāyikā.


paryāyārharṇeṣu ca. Kāt_4,5.89

eṣu vartamānād dhātor vuñ bhavati, adyabhavataḥ śāyikā.
arhati bhavān ikṣubhakṣikām.
ṛṇe, pāyasabhojikāṃ me dhārayasi.
cakārād utpattau ca, ikṣubhakṣikā ma udapādi na ca bhavati, cikīrṣā jihīrṣā ma utpadyate.
bhāvamātre ca dṛśyate, kā nāma śāyikā, anyeṣv adhīyamāneṣu, kā nāmāsikā, anyeṣu gacchas tv iti. 


praśnākhyānayor iñ ca vā. Kāt_4,5.90

praśna ākhyāne ca gamyamāne dhātor iñ vuñ ca bhavati, vāgrahaṇād yathāprāptam, kāṃ tvaṃ kārim akārṣīḥ kāṃ kārikāṃ kāṃ kṛtiṃ kāṃ kriyāṃ kāṃ kṛtyām, sarvāṃ kārim akārṣaṃ sarvāṃ kārikāṃ sarvāṃ kṛtiṃ sarvāṃ kriyāṃ sarvāṃ kṛtyām.


nañy any ākrośe. Kāt_4,5.91

nañy upapada ākrośe gamyamāne dhātor anir bhavati, akaraṇis te vṛṣala bhūyāt, evam ajīvaniḥ.
nañīti kim? mṛtis te vṛṣala bhūyāt.
saṃpadādibhyaḥ kvib bhāve kārake cānyatrāpīti bahulatvāt, sa eva saṃpat, pratipat, vipat, saṃpattir ity api syāt, saṃpadādir ākṛtigaṇo 'yam.
ikiśtipo dhātoḥ svarūpe 'rthe jñāpakād eva siddhāḥ.
akāraḥ kakāra ity uṇādiṣu kāraśabdena vā samāsaḥ, yathā, evaṃkāraḥ, oṃkāraḥ, cītkāraḥ, śītkāraḥ, sphītkāraḥ, sphutkāraḥ, vaṣaṭkāraḥ, svāhākāra ity ādi.
rādiphaḥ, repha ity auṇādikaḥ.


kṛtyayuṭo 'nyatrāpi ca. Kāt_4,5.92

kṛtyā yuṭ ca yasminn arthe vihitās tato 'nyatrāpi ca bhavanti lakṣyataḥ, snānīyaṃ cūrṇam, dānīyo brāhmaṇaḥ, samāvartanīyo guruḥ, pravacanīya upādhyāyaḥ, karaṇādiṣu bhavanty amī, bhavyageyapravacanīyopasthānīyajanyāplāvyāpātyāḥ kartary api bhavanti, āṅpūrvayoḥ pluṅpatyor yaṇ iti.
rājabhir bhujyante, rājabhojanāḥ śālayaḥ, rājācchādanāni vāsāṃsi, avasecanam, avaśravaṇam, dānam, ete karmaṇi.
praskandanam, prapatanam ity apādāne.
apiśabdo 'tra bahulārtha iti.
ṣṭhivuṣivvor dīrghaś ca vā, niṣṭhīvanaṃ niṣṭhevanam, niṣīvaṇaṃ niṣevaṇam.
karotīti kāraṇam.


napuṃsake bhāve ktaḥ. Kāt_4,5.93

napuṃsake bhāve 'rthe kto bhavati, śayitam, sthitam, bhavatā kṛtam, prāptam anenety avivakṣitakarmatvāt, yuṭā bādhito napuṃsake kto yathā syād iti vacanam, vāsarūpatvāc ced ghañādayo 'pi syur iti.


yuṭ ca. Kāt_4,5.94

napuṃsake bhāve yuṭ ca bhavati, sthānam, gamanam.


karaṇādhikaraṇayoś ca. Kāt_4,5.95

karaṇe 'dhikaraṇe ca yuḍ bhavati napuṃsake, idhmavraścanam, palāśaśātanam.
adhikaraṇe ca, godohanī ghaṭī, śaktudhānī sthālī.


puṃsi saṃjñāyāṃ ghaḥ. Kāt_4,5.96

karaṇādhikaraṇayoḥ puṃsi saṃjñāyāṃ gho bhavati svarāntāt, uraś chādyate 'neneti, uraśchadaḥ.
kurvanty aneneti karaḥ, śṛṇanty aneneti śaraḥ.
adhikaraṇe 'pi, līyante 'sminn iti layaḥ, nilīyante 'sminn iti nilayaḥ, viṣiṇvanty asminn iti viṣayaḥ.


gocarasaṃcaravahavrajavyajakramāpaṇanigamāś ca. Kāt_4,5.97

ete ghapratyayāntā nipātyante, gāvaś caranty asminn iti gocaraḥ, pratyāsattir upalakṣyate.
evaṃ saṃcaraḥ, vahanty aneneti vaho vṛṣabhasya, vrajanty asminn iti vrajaḥ.
vipūrvo 'ja, vyajanty aneneti vyajaḥ, krāmanty aneneti kramaḥ.
āpaṇāyante 'neneti, āpaṇaḥ.
nigacchanty aneneti nigamaḥ.
cakārāt, bhajanty asminn iti bhagaḥ, nikaṣanty aneneti nikaṣaḥ.


ave tṝstror ghañ. Kāt_4,5.98

ava upapade tṝstṝbhyāṃ ghañ bhavati, ghāpavādaḥ.
avataranty aneneti, asminn iti vā, avatāraḥ.
avastṛṇanty aneneti, asminn iti vā, avastāraḥ.


vyañjanāc ca. Kāt_4,5.99

vyañjanāntāc ca ghāpavādo ghañ bhavati, likhyanty aneneti lekhaḥ, vidanty aneneti vedaḥ.
apamṛjanty aneneti, apāmārgaḥ, hrasvasya dīrghatā.
ācaranty aneneti, ācāraḥ.
evam āvāsaḥ.
cakārāt, adhyāyaḥ, nyāyaḥ, udyāvaḥ, saṃhāraḥ, ādhāraḥ, ādhāya iti ca.


udaṅko 'nudake. Kāt_4,5.100

udañcater ghañy udaṅka iti nipātyate 'nudakaviṣaye, ūrdhvam añcanty aneneti, udaṅkaḥ, ghṛtodaṅkaḥ.
anudaka iti kim? udakodañcanaḥ, ghe tv aviśeṣād yuṭ.


jālam ānāyaḥ. Kāt_4,5.101

ānāya iti nipātyate jālaṃ cet, ānīyante 'neneti, ānāyo matsyānām.

ākhanyate 'neneti, ākhanaḥ, gho 'pi dṛśyate, ākhānaḥ, ghañ api.
ākha ity anyato 'pi ceti ḍaḥ, karaṇe 'pi, ākharaḥ, ākhanikaḥ, ākhanikavaka iti ḍara-ika-ikavakā auṇādikā iti.


īṣadduḥsuṣu kṛcchrākṛcchrārtheṣu khal. Kāt_4,5.102

kṛcchraṃ duḥkhaṃ duso 'rthaḥ, akṛcchraṃ sukham itarayor arthaḥ, eṣūpapadeṣu kṛcchrākṛcchrārtheṣu dhātoḥ khal bhavati bhāve karmaṇi ca.
īṣad anāyāsena kriyate, īṣatkaraḥ kaṭo bhavatā.
duḥkhenāyāsena kriyate, duṣkaraḥ.
sukhenānāyāsena kriyate, sukaraḥ.
kṛcchrākṛcchrārtheṣv iti kim? īṣallabhyaṃ dhanam, kṛpaṇān manāg ity arthaḥ.


kartṛkarmaṇoś ca bhūkṛñoḥ. Kāt_4,5.103

īṣadādiṣūpapadeṣu kṛcchrākṛcchārtheṣu kartṛkarmaṇoś ca bhūkṛñoḥ khal bhavati, khānubandhabalāt kartṛkarmanor evānantaryam.
īṣadāḍhyena bhūyate, īṣadāḍhyaṃbhavaṃ bhavatā, durāḍhyaṃbhavam, svāḍhyaṃbhavam. 
īṣadāḍhyaḥ kriyate, īṣadāḍhyaṃkaro bhavān, durāḍhyaṃkaraḥ, svāḍhyaṃkaraḥ.
yadeṣadāḍhya eva san kiṃ cit kriyate tadā na bhavati, karoter ihābhūtaprādurbhāvārthatvāt.
yathāsaṃkhyād īṣadāḍhyo 'nubhūyata ity atra na bhavati.


ādbhyo yv adaridrāteḥ. Kāt_4,5.104

īṣadādiṣu kṛcchrākṛcchrārtheṣūpapadeṣvākārāntebhyo yur bhavati, adaridrāteḥ, īṣatpānaḥ, supānaḥ, duṣpānaḥ.
adaridrāter iti kim? īṣaddaridraḥ.


śāsuyudhidṛśidhṛṣimṛṣāṃ vā. Kāt_4,5.105

īṣadādiṣūpapadeṣu kṛcchrākṛcchrārtheṣv eṣāṃ yur bhavati vā, īṣacchāsanaḥ, īṣacchāsaḥ.
duḥśāsanaḥ, duḥśāsaḥ.
suśāsanaḥ, suśāsaḥ.
īṣadyodhanaḥ, īṣadyodhaḥ.
duryodhanaḥ, duryodhaḥ.
suyodhanaḥ, suyodhaḥ.
īṣaddarśanaḥ, īṣaddarśaḥ.
durdarśaṇaḥ, durdarśaḥ.
sudarśaṇaḥ, sudarśaḥ.
īṣaddharṣanaḥ, īṣaddharṣaḥ.
durdharṣaṇaḥ, durdharṣaḥ.
sudharṣaṇaḥ, sudharṣaḥ.
īṣanmarṣaṇaḥ, īṣanmarṣaḥ.
durmarṣaṇaḥ, durmarṣaḥ.
sumarṣaṇaḥ, sumarṣaḥ.
vāgrahaṇāt stryadhikārāt pareṣu na vāsarūpavidhir iti.


icchārtheṣv ekakartṛkeṣu tum. Kāt_4,5.106

icchārtheṣu dhātuṣv ekakartṛkeṣūpapadeṣu dhātos tum eva bhavati, na tu vuṇtumau kriyāyāṃ kriyārthāyām iti [Kāt_4,4.69] , icchati bhoktum, bhoktuṃ kāmayate.
ekakart(←v)ṛkeṣv iti kim? bhinnakartṛkeṣu vidhir mā bhūt, rājño bhojanam icchati, icchan karotīty api syāt.
icchārtheṣv iti kim? pācako vrajati.


kālasamayavelāśaktyartheṣu ca. Kāt_4,5.107

eṣūpoccāriṣūpapadeṣu dhātos tum eva bhavati.
kālo bhoktum, bhoktuṃ kālaḥ, samayo bhoktum, velā bhoktum, samartho bhoktum, bhoktuṃ śaktaḥ, prabhur bhoktum, paryāpto bhoktum, alaṃ bhoktum.
bhavater vṛter vā tādarthyasya pratīyamānatvāt, yathā bhoktuṃ manaḥ, gantuṃ kāmaḥ, śrotuṃ śrotram, draṣṭuṃ cakṣuḥ, yoddhuṃ dhanuḥ, vaktuṃ jaḍaḥ.
uccāraṇaṃ tu vaktur āyattam iti.
tathā śaktyarthāt, śaknoti bhoktum, pārayati bhoktum, dhṛṣṇoti bhoktum, jānāti bhoktum, glāyati bhoktum, ghaṭate bhoktum, ārabhate bhoktum, ālabhate bhoktum, prakramate bhoktum, utsahate bhoktum, arhati bhoktum, asti bhoktum, vidyate bhoktum, kriyāyāṃ kriyārthāyām iti tum siddha eva, vuṇ apy abhidhānād draṣṭavyaḥ.


arhatau tṛc. Kāt_4,5.108

arhatyarthaviśiṣṭād dhātos tṛj bhavati, kanyāyāḥ khalu bhavān voḍhā.
adhyetā khalu bhavāñ śāstrasya, prayogataś ceti.
arhe śaktau ca saptamī sā bādhikā yathā syād iti vacanam, bhavān khalu kanyām udvaheta, arhaḥ śakta ity arthaḥ.


śaki ca kṛtyāḥ. Kāt_4,5.109

śakanaṃ śak, śaktyarthaviśiṣṭād arhatyarthaviśiṣṭāc ca dhātoḥ kṛtyā bhavanti, bhavatā khalu kanyā voḍhavyā, vahanīyā, vāhyā, uhyeteti ca. 


praiṣyātisargaprāptakāleṣu. Kāt_4,5.110

praiṣyādiṣu gamyamāneṣu dhātoḥ kṛtyā bhavanti, preṣitas tvaṃ bhavatā grāmo gantavyaḥ, gamanīyaḥ, gamyaḥ.
atisargo 'numatiḥ, guruṇānujñātas tvaṃ bhavatā kaṭaḥ kartavyaḥ, karaṇīyaḥ, kāryaḥ, kṛtyaḥ.
prāptas te kālaḥ kaṭakaraṇe kartavyaḥ, karaṇīyaḥ, kṛtyaḥ, kāryaḥ kaṭo bhavatā.
ūrdhvaṃ muhūrtāt kaṭaḥ kartavya ity api vaktavyam.
praiṣyādiṣu pañcamīsaptamyuktā sā bādhikā syād iti vacanam.


āvaśyakādhamarṇayor ṇin. Kāt_4,5.111

avaśyaṃ bhāve gamyamāne 'dhamarṇe ca kartari dhātor ṇin bhavati, avaśyaṃ dāyī, avaśyaṃ kārī.
adhamarṇe ca, śataṃ dāyī, sahasraṃ dāyī, dāyī me śataṃ bhavān.


tikkṛtau saṃjñāyām āśiṣi. Kāt_4,5.112

āśīrviṣaye saṃjñāyāṃ gamyamānāyāṃ dhātos tikkṛtau bhavataḥ, tanutāt, tantiḥ. 
devāyainaṃ deyāt, devadattaḥ, evaṃ yajñadattaḥ.
vīro bhūyād iti vīrabhūtiḥ, mitrabhūtiḥ, agnir asya bhūyād ity agnibhūtiḥ.
saṃjñāśabdā yathākathaṃcid vyutpādyāḥ.


dhātusaṃbandhe pratyayāḥ. Kāt_4,5.113

dhātvarthānāṃ saṃbandhe viśeṣaṇaviśeṣyabhāvalakṣaṇe svaṃ kālaṃ tyaktvā viśeṣyasya dhātvarthasya kāle kṛtsaṃjñakāḥ pratyayāḥ sādhavo bhavanti na tu tyādayaḥ sādhyavihitatvāt.
sūtraṃ tv idaṃ sukhārtham eva.
agniṣṭomayājī putro 'sya janitā, agniṣṭomayājīti bhūte ṇiniḥ, janitety anena saṃbandhe bhaviṣyati sādhur bhavati, evaṃ kṛtaḥ kaṭaḥ śvo bhavitā, bhāvi kṛtyam āsīt, bhaviṣyati vihito ṇinir bhūte siddhaḥ.
prakaraṇāt kṛto labdhāḥ, pratyayagrahaṇaṃ sāmānyārtham.
gomān āsīt, gomān bhaviteti, gomān iti vartamāne mantuḥ, āsīd ity anena saṃbandhe 'tīte siddhaḥ, bhavitety anena bhaviṣyatīti.


iti daurgasiṃhyāṃ vṛttau kṛtsu pañcamaḥ pādaḥ samāptaḥ.



alaṃkhalvoḥ pratiṣedhayoḥ ktvā vā. Kāt_4,6.1

alaṃkhaluśabdayoḥ pratiṣedhārthayor upapadayor dhātoḥ ktvā bhavati vā, alaṃ kṛtvā, khalu kṛtvā.
alaṃ bhojanena, khalu bhojanena.
alaṃkhalvor iti kim? mā kārṣīḥ.
pratiṣedhārthayor iti kim? alaṃkāro niṣkasya, khaludānaṃ kanyāyāḥ, niścaye 'tra khaluśabdaḥ.


meṅaḥ. Kāt_4,6.2

mayateḥ ktvā bhavati vā, apūrvakālārthaṃ vaktavyam, apamāya, apamitya yācate, yapītvaṃ neṣyate, na yāceḥ ktvā, abhidhānāc ca, apamātuṃ yācate, yācitvāpamayate.


ekakartṛkayoḥ pūrvakāle. Kāt_4,6.3

ekakartṛkayor dhātvarthayor madhye yaḥ pūrvakriyākālas tasmin vartamānād dhātoḥ ktvā bhavati, śaktiśaktimator abhedavivakṣayaikakartṛkatā, bhuktvā vrajati, dvivacanasyātantratvāt parāpekṣayā vā, bhuktvā pītvā vrajati, ekakartṛkayor iti kim? bhuktavati gurau śiṣyo vrajati.
pūrvakāla iti kim? pacati ca paṭhati ca.
katham akṣiṇī nimīlya hasati, mukhaṃ vyādāya svapiti, muhūrtādikālasya vivakṣitatvāt.
kathaṃ mṛtaṃ dṛṣṭvā duḥkhaṃ bhavati, priyaṃ dṛṣṭvā sukhaṃ syāt, bhinnakartṛkatvāc cintyam etat.


parāvarayoge ca. Kāt_4,6.4

parasyāvareṇa yoge 'varasya ca pareṇa yoge sati dhatoḥ ktvā bhavati, aprāpya nadīṃ parvataḥ, paranadīyogenāvaradeśasthaḥ parvato viśiṣyate.
atikramya parvataṃ nadī, avaraparvatayogena paradeśasthā nadī viśiṣyate.
bhavateḥ sarvatra saṃbhavād ekakartṛkatā pūrvakālatā ca duḥkhapratipattigamyeti vacanam.


ṇam cābhīkṣṇye dviś ca padam. Kāt_4,6.5

ekakartṛkayor dhātvarthayoḥ pūrvakāle vartamānād dhātor ṇam bhavati ktvā cābhīkṣṇye padaṃ ca dvir bhavati, bhojaṃ bhojaṃ vrajati, bhuktvā bhuktvā vrajati.
dviś ca padam iti sukhārtham evedam.
lunīhi lunīhīti lokato darśanāt.
yad ayaṃ bhuṅkte tato vrajati, yacchabdaprayoge tataḥśabdena kramasyābhidhānāt ktvā na bhavati, ābhīkṣṇyābhāvāc ca ṇam na syāt.
yad ayaṃ punaḥ punar bhuṅkte tato vrajati, punaḥpunaḥśabdenābhīkṣṇyasyābhidhānāt.
yad ayaṃ bhuṅktvā gacchati tato 'dhīta iti bhojanagamanayoḥ krame ktvā, gamanādhyayanayos tu kramasya tataḥśabdenābhidhānāt.


vibhāṣāgreprathamapūrveṣu. Kāt_4,6.6

eṣūpapadeṣu vibhāṣā dhātor ṇam bhavati, agre bhojaṃ vrajati, agre bhuktvā vrajati, prathamaṃ bhojaṃ vrajati, prathamaṃ bhuktvā vrajati, pūrvaṃ bhojaṃ vrajati, pūrvaṃ bhuktvā vrajati.
pūrvaṃ bhuṅkte tato vrajatīti tataḥśabdena kramasyābhidhānāt.


karmaṇy ākrośe kṛñaḥ khamiñ. Kāt_4,6.7

karmaṇy upapade kṛñaḥ khamiñ bhavati, ākrośe gamyamāne, cauraṃkāram ākrośati, karotir ihoccāraṇe, ākrośena kriyayaiva karma.
ākrośa iti kim? sādhu kṛtvā stauti.
khānubandho māgamārthaḥ.


svādau ca. Kāt_4,6.8

svādvarthe svāduḥ, tasminn upapade kṛñaḥ khamiñ bhavati, svāduṃkāraṃ bhuṅkte, saṃpannaṃkāraṃ bhuṅkte, lavaṇaṃkāraṃ bhuṅkte.
svādāv iti kim? rūpam idam adīrghāntatāṃ gamayati, tena svādūkṛtya svādvīṃ kṛtvā bhuṅkte yavāgūm.


anyathaivaṃkathamitthaṃsu siddhāprayogaś cet. Kāt_4,6.9

eṣūpapadeṣu kṛñaḥ khamiñ bhavati siddhāprayogaś cet karotir vartate, yasmād anyathādayaḥ śabdāḥ prakāram ācakṣate, ukteṣv api prayogāvirbhāvāyeti karotiḥ prayujyate, anyathākāraṃ bhuṅkte, evaṃkāraṃ bhuṅkte, kathaṃkāraṃ bhuṅkte, itthaṃkāraṃ bhuṅkte.
siddhāprayogaś ced iti kim? anyathā kṛtvā śiro bhuṅkte.


yathātathayor asūyāprativacane. Kāt_4,6.10

osyetvaṃ sūtratvāt [Ā_2,1.20] , asūyā 'kṣamā tadarthaṃ prativacanam, yathātathayoḥ kṛñaḥ khamiñ bhavati, asūyāprativacane gamyamāne, siddhāprayogaś cet karotir bhavati, yathākāram ahaṃ bhokṣye tathākāram ahaṃ bhokṣye kiṃ tavānena.
asūyāprativacana iti kim? yathā kṛtvāhaṃ bhokṣye, tathā kṛtvāhaṃ śiro bhokṣye kiṃ tavānena.


dṛśo ṇam sākalye. Kāt_4,6.11

sākalyaviśiṣṭe karmaṇy upapade dṛśo ṇam bhavati, kanyādarśaṃ varayati, yāṃ yāṃ kanyāṃ paśyati tāṃ sarvāṃ varayatīty arthaḥ.
vider vaktavyam, brāhmaṇavedaṃ bhojayati, yaṃ yaṃ brāhmaṇaṃ jānāti labhate vicārayati taṃ sarvaṃ bhojayatīty arthaḥ.
sākalya iti kim? kaṃ cid brāhmaṇaṃ dṛṣṭvā bhojayati.


yāvati vindajīvoḥ. Kāt_4,6.12

yāvad ity anirdiṣṭārthavācī, yāvad ity upapade vindater jīvateś ca ṇam bhavati, yāvadvedaṃ bhuṅkte, yāvad yāvantaṃ vā labhate tāvat tāvantaṃ vā bhuṅkta ity arthaḥ. yāvajjīvam adhīte, yāvaj jīvati tāvad adhīta ity arthaḥ.


carmodarayoḥ pūreḥ. Kāt_4,6.13

pūrir inanta eva sakarmakaḥ, carmodarayoḥ karmaṇor upapadayoḥ pūrayater ṇam bhavati, carmapūraṃ dadāti, udarapūraṃ bhuṅkte.


varṣapramāṇa ūlopaś ca vā. Kāt_4,6.14

karmaṇy upapade pūrayater ṇam bhavati varṣapramāṇe gamyamāne, pūrayater ūlopaś ca vā, goṣpadapūraṃ vṛṣṭo devaḥ, goṣpadapraṃ vṛṣṭo devaḥ.


celārthe knopeḥ. Kāt_4,6.15

celārthe karmaṇy upapade knopayater ṇam bhavati, varṣapramāṇe gamyamāne, celaknopaṃ vṛṣṭo devaḥ, vastraknopaṃ vṛṣṭo devaḥ, vasanaknopaṃ vṛṣṭo devaḥ.


nimūlasamūlayoḥ kaṣaḥ. Kāt_4,6.16

nimūlasamūlayoḥ karmaṇor upapadayoḥ kaṣater ṇam bhavati, nimūlakāṣaṃ kaṣati, samūlakāṣaṃ kaṣati, nimūlaṃ samūlaṃ kaṣatīty arthaḥ.


śuṣkacūrṇarukṣeṣu piṣaḥ. Kāt_4,6.17

eṣu karmasūpapadeṣu piṣor ṇam bhavati, śuṣkapeṣaṃ pinaṣṭi, cūrṇapeṣaṃ pinaṣṭi, rukṣapeṣaṃ pinaṣṭi, śuṣkaṃ pinaṣṭīty arthaḥ.


jīve grahaḥ. Kāt_4,6.18

jīve karmaṇy upapade graher ṇam bhavati, jīvagrāhaṃ gṛhṇāti, jīvaṃ gṛhṇātīty arthaḥ.


akṛte kṛñaḥ. Kāt_4,6.19

akṛte karmaṇy upapade kṛño ṇam bhavati, akṛtakāraṃ karoti, akṛtaṃ karotīty arthaḥ.


samūle hanteḥ. Kāt_4,6.20

samūle karmaṇy upapade hanter ṇam bhavati, samūlaghātaṃ hanti, samūlaṃ hantīty arthaḥ.


karaṇe. Kāt_4,6.21

karaṇavāciny upapade hanter ṇam bhavati, pādaghātaṃ bhūmiṃ hanti, pādena hantīty arthaḥ.
muṣṭighātaṃ cauraṃ hanti, muṣṭinā cauraṃ hantīty arthaḥ.
param api hiṃsārthāc caikakarmakād iti vacanaṃ bādhate karaṇasya vyaktitvāt.


hastārthe grahavartivṛtām. Kāt_4,6.22

hastārthe karaṇa upapada eṣāṃ ṇam bhavati, hastena gṛhṇāti, hastagrāhaṃ gṛhṇāti.
evaṃ karagrāhaṃ gṛhṇāti.
hastena vartayati, hastavartaṃ vartayati.
hastena vartate, hastavartaṃ vartate.


svārthe puṣaḥ. Kāt_4,6.23

svāny ātmātmīyajñātivittāni, svābhidheyeṣu karaṇeṣūpapadeṣu puṣo ṇam bhavati, svena poṣati puṣyati puṣṇāti vā, svapoṣaṃ poṣati, evam ātmapoṣam, ātmīyapoṣam, gopoṣam, mahiṣīpoṣam, pitṛpoṣam, mātṛpoṣam, vittapoṣam, raipoṣam.


snehane piṣaḥ. Kāt_4,6.24

snihyate sicyate 'neneti snehanam udakādi, snehavācini karaṇa upapade piṣo ṇam bhavati, udakena pinaṣṭi, udapeṣaṃ pinaṣṭi, evaṃ tailapeṣam, ghṛtapeṣam.
udakasyodaḥ peṣavāsavāhanadhiṣu ca nipātyate.


bandho 'dhikaraṇe. Kāt_4,6.25

adhikaraṇe nāmny upapade badhnāter ṇam bhavati, cakre baddhaḥ, cakrabandhaṃ baddhaḥ, guptibandhaṃ baddhaḥ, hastabandhaṃ baddhaḥ.


saṃjñāyāṃ ca. Kāt_4,6.26

adhikaraṇe 'nadhikaraṇe copapade badhnāter ṇam bhavati saṃjñāyāṃ gamyamānāyām, krauñce krauñcena vā baddhaḥ, krauñcabandhaṃ baddhaḥ.
evaṃ mayūrikābandham, aṭṭālikābandham.
bandhaviśeṣāṇām iyaṃ saṃjñā.


kartror jīvapuruṣayor naśivahibhyām. Kāt_4,6.27

jīvapuruṣayoḥ kartror upapadayor naśivahibhyāṃ ṇam bhavati yathāsaṃkhyaṃ, jīvanāśaṃ naṣṭaḥ, jīvo naṣṭa ity arthaḥ. puruṣavāhaṃ vahati, puruṣo vahatīty arthaḥ.
kartror iti kim? jīvena naṣṭaḥ, puruṣeṇoḍhaḥ.


ūrdhve śuṣipūroḥ. Kāt_4,6.28

ūrdhve kartṛvāciny upapade śuṣeḥ pūreś ca ṇam bhavati, ūrdhvaśoṣaṃ śuṣkaḥ, ūrdhvapūraṃ pūrṇaḥ, ūrdhvaḥ sann ity arthaḥ.

anyathākāraṃ bhuṅkta ity ādiṣu kim arthaṃ ṇamo vidhānam, vyāpyatvād dvitīyā bhaviṣyati, yathā, odanapākaṃ śete.
graher na ghañ iti kartavyam eva.
goṣpadaṃ prātīti goṣpadapram iti kriyāviśeṣaṇatvāt, tad ayuktam, tarāṃ tamāṃ ceṣyate 'vyayatvāt pūrvakālo 'pi yathābhidhānaṃ pratipādya eva, tathā ca vikalpādhikāre kvāpi dṛśyate, anyathākāraṃ bhujyata odana iti dvitīyā na syāt, yathā, odanaḥ paktvā bhujyate, kṛdavyayo hi bhāve 'bhidhānāt pradhānaśaktyabhidhāne guṇaśaktir avihitavat prakāśate.


karmaṇi copamāne. Kāt_4,6.29

kartari karmaṇi copamānavāciny upapade dhātor ṇam bhavati, cūḍaka iva naṣṭaḥ, cūḍakanāśaṃ naṣṭaḥ.
karmaṇi ca, suvarṇam iva nihitam, suvarṇanidhāyaṃ nihitam, odanapācaṃ pakvaḥ.
upamāna iti kim? cūḍako naṣṭaḥ, suvarṇaṃ nihitam.


kaṣādiṣu tair evānuprayogaḥ. Kāt_4,6.30

kaṣādiṣu ṇamo viṣayabhūteṣu tair eva kaṣādibhir anuprayogaḥ kartavyo nānyair iti, anuprayogaś ca pūrvakālatām abhidadhāty eva, nimūlakāṣaṃ kaṣati.
kaṣādiṣv iti kim? celaknopaṃ vṛṣṭo devaḥ.


tṛtīyāyām upadaṃśeḥ. Kāt_4,6.31

tṛtīyānta upapada upapūrvād danśer ṇam bhavati, mūlakenopadaṃśaṃ bhuṅkte, mūlakādikaraṇatayā bhujinā yuktam apy upadaṃśinā vyāptam ity upapadaṃ syāt, vādhikārād mūlakenopadaśya bhuṅkte.
tṛtīyāyām iti kim? mūlakam upadaśya bhuṅkte.


hiṃsārthāc caikakarmakāt. Kāt_4,6.32

tṛtīyānta upapade hiṃsārthād dhātor anuprayogeṇa samānakarmakāṇ ṇam bhavati, daṇḍenopaghātaṃ daṇḍopaghātaṃ gāḥ kalayati.
ekakarmakād iti kim? daṇḍenāhatya bhūmiṃ gopālako gāḥ sādayati.


saptamyāṃ ca pramāṇāsattyoḥ. Kāt_4,6.33

tṛtīyānte saptamyante copapade dhātor ṇam bhavati pramāṇe gamyamāne pratyāsattau ca, saṃbandhāvivakṣāyāṃ na yathāsaṃkhyam, dvyaṅgulenotkarṣam, dvyaṅgula utkarṣam, dvyaṅgulotkarṣaṃ gaṇḍikāṃ chinatti.
keśair grāham, keśeṣu grāham, keśagrāhaṃ yudhyante.


upapīḍarudhakarṣaś ca. Kāt_4,6.34

tṛtīyānte saptamyante copapada upapūrvebhya ebhyo ṇam bhavati, pārśvābhyām upapīḍaṃ, pārśvayor upapīḍaṃ, pārśvopapīḍaṃ śete.
vrajenoparodhaṃ, vraja uparodhaṃ, vrajoparodhaṃ gāḥ sādayati.
pāṇinopakarṣaṃ, pāṇāv upakarṣaṃ, pānyupakarṣaṃ dhānā bhakṣayati.


apādāne parīpsāyām. Kāt_4,6.35

pari samantād āptum icchā parīpsā tvarety arthaḥ, apādāna upapade dhātor ṇam bhavati parīpsāyāṃ gamyamānāyām, śayyāyā utthāyaṃ, śayyotthāyaṃ dhāvati.
randhrād upakarṣaṃ, randhropakarṣaṃ payaḥ pibati.
parīpsāyām iti kim? āsanād utthāya gacchati.


dvitīyāyāṃ ca. Kāt_4,6.36

dvitīyānte copapade dhātor ṇam bhavati parīpsāyāṃ gamyamānāyām, loṣṭaṃ grāhaṃ, loṣṭagrāhaṃ yudhyante, evaṃ nāma tvarante yenāyudham api nādriyante.


svāṅge 'dhruve. Kāt_4,6.37

svam aṅgaṃ svāṅgam, svāṅgasaṃjñake 'dhruve dvitīyānta upapade dhātor ṇam bhavati, bhruvau vikṣepaṃ, bhrūvikṣepaṃ jalpati.
akṣiṇī kāṇaṃ, akṣikāṇaṃ hasati.
adhruva iti kim? utkṣipya śiraḥ kathayati.
yasminn aṅge chinne prāṇī na mriyate tad adhruvam.


parikliśyamāne ca. Kāt_4,6.38

pari samantāt kliśyamāne svāṅge ca dvitīyānta upapade dhātor ṇam bhavati, urāṃsi pratipeṣaṃ, uraḥpratipeṣaṃ yudhyante, kṛtsnam uraḥ pīḍayitvā yudhyanta ity arthaḥ.


viśipatipadiskandāṃ vyāpyamānāsevyamānayoḥ. Kāt_4,6.39

vyāpyamāna āsevyamāne ca dvitīyānta upapada ebhyo dhātubhyo ṇam bhavati.
śrutatvād viśyādikriyābhiḥ sākalyena dravyāṇām eva saṃbandho vyāptir īpsāṃ, ato dravyasya dvirvacanam.
āsevā tātparyam ābhīkṣṇyaṃ tac ca kriyāyā eveti.
viśyādīnāṃ ṇamantānāṃ dvirvacanaṃ bhavati, gehaṃ geham anupraveśam āste, geham anupraveśam anupraveśam āste.
gehaṃ geham anuprapātam āste, geham anuprapātam anuprapātam āste.
gehaṃ geham anuprapādam āste, geham anuprapādam anuprapādam āste.
gehaṃ geham avaskandam āste, geham avaskandam avaskandam āste.
samāsa eva vīpsābhīkṣṇyārtham abhidhatte śabdaśaktitvāt, gehānupraveśam, gehānuprapātam, gehānuprapādam, gehāvaskandam āsta iti.
vyāpyamānāsevyamānayor iti kim? geham anupraviśya bhuṅkte.
ābhīkṣṇye ṇam siddha eva, upapadasamāsavibhāṣārtham idam.


tṛṣyasvoḥ kriyāntare kāleṣu. Kāt_4,6.40

kāleṣu dvitīyānteṣūpapadeṣu kriyāntare gamyamāne tṛṣyasvor ṇam bhavati, dvyahaṃ tarṣaṃ, dvyahatarṣaṃ gāḥ pāyayati.
dvyaham abhyāsaṃ, dvyahābhyāsaṃ gāḥ pāyayati, adya yat pānaṃ yac ca dvyahe 'tīte bhaviṣyati tanmadhyapātinā tarṣaṇenābhyasanena ca gavāṃ pānakriyā vyavadhīyate.
tṛṣyasvor iti kim? dvyaham upoṣya bhuṅkte.
kriyāntara iti kim? ahar abhyasyeṣūn gataḥ, abhyasaneneṣavaḥ kālāś ca vyāpyante na gatir vyavadhīyate.
kāleṣv iti kim? yojanam abhyasya gāḥ pāyayati.
kriyāgrahaṇaṃ sukhārtham.


nāmny ādiśigrahoḥ. Kāt_4,6.41

nāmni svarūpe dvitīyānta upapada ādiśer grahaś ca ṇam bhavati, nāmāny ādeśaṃ, nāmādeśaṃ dadāti.
nāmāni grāham, nāmagrāham āhvayati.


kṛño 'vyaye 'yatheṣṭākhyāne ktvā ca. Kāt_4,6.42

yatheṣṭam iti vīpsāyām avyayībhāvaḥ, avyaya upapade kṛño ṇam bhavati ktvā ca, ayatheṣṭākhyāne gamyamāne, brāhmaṇa putras te jātaḥ, nīcaiḥkāram, nīcaiḥkṛtya, nīcaiḥ kṛtvācaṣṭe, uccair nāma priyam ākhyeyam.
brāhmaṇa kanyā te garbhiṇī, kiṃ tarhi vṛṣaly uccaiḥkāram, uccaiḥkṛtya, uccaiḥ kṛtvācaṣṭe, nīcair nāmāpriyam ākhyeyam.
ayatheṣṭākhyāna iti kim? brāhmaṇa putras te jātaḥ, uccaiḥ kṛtvācaṣṭe.
samāsavikalpārthaṃ ktvāgrahaṇam.


tiryacy apavarge. Kāt_4,6.43

tiryakśabda upapade kṛño ṇam bhavati ktvā ca, apavarge(←ºga) gamyamāne, tiryakkāraṃ, tiryakkṛtya, tiryak(←ºtiyak) kṛtvā gataḥ, parisamāpya gata ity arthaḥ.
apavarga iti kim? tiryakkṛtvā kāṣṭhaṃ gataḥ.


svāṅge tasi. Kāt_4,6.44

svāṅgasaṃjñake taspratyayānta upapade kṛño ṇam bhavati, mukhataḥkāram(←sukhaº), mukhataḥkṛtya(←sukhaº), mukhataḥ(←sukhaº) kṛtvāste.
svāṅga iti kim? sarvataḥ kṛtvā gataḥ, avyayādhikārān mukhe tasyatīti mukhataḥ kṛtvā gata iti.


bhuvas tūṣṇīmi ca. Kāt_4,6.45

svāṅge taspratyayānte tūṣṇīmśabde copapade bhuvo dhātor ṇam bhavati ktvā ca.
mukhatobhāvam, mukhatobhūya, mukhato bhūtvāste.
tūṣṇīṃbhāvam, tūṣṇīṃbhūya, tūṣṇīṃ bhūtvāste.
kathaṃ nānākāraṃ, nānākṛtya, nānā kṛtvā bhuṅkte.
vinākāraṃ, vinākṛtya, vinā kṛtvā gata iti kriyāviśeṣaṇam eva, nāmnāṃ yuktārthatvād vā samāsaḥ, nānā kṛtvā kāṣṭhāni gata iti sāpekṣatvān na samāsaḥ, evaṃ nānābhāvam, nānābhūya, nānā bhūtvāste.
vinābhāvaṃ, vinābhūya, vinā bhūtvā gata iti.
tathā, anvagbhāvam, anvagbhūya, anvag bhūtvāste, ānukūlya eva samāso 'bhidhānāt, tenānvag bhūtvā tiṣṭhati śatruḥ.


kartari kṛtaḥ. Kāt_4,6.46

kṛtsaṃjñakāḥ pratyayāḥ kartari veditavyāḥ, karotīti kartā kārakaḥ, pacaḥ, nandanaḥ.
nirākāṅkṣeṣu vākyeṣu paribhāṣeyaṃ śeṣabhūtā vā, khyuṭkaraṇenāghrātatvād na pākṣikī vṛttiḥ.


bhāvakarmaṇoḥ kṛtyaktakhalarthāḥ. Kāt_4,6.47

pūrvasyāpavādo 'yam, bhāve karmaṇi ca kṛtyāḥ ktaḥ khalarthāś ca veditavyāḥ, śayitavyaṃ bhavatā, bhoktavya odano bhavatā, āsitaṃ bhavatā, kṛtaḥ kaṭo bhavatā, īṣadāḍhyaṃbhavaṃ bhavatā, īṣatkaraḥ kaṭo bhavatā, īṣatpānaṃ bhavatā, īṣatpānaḥ somo bhavatā.
arthād akarmakebhyo bhāve sakarmakebhyaś ca karmaṇīti.


ādikarmaṇi ktaḥ kartari ca. Kāt_4,6.48

ādikriyāyāṃ yaḥ kto vihitaḥ sa kartari kārake veditavyo yathāprāptaṃ ca, prakṛtaḥ kaṭaṃ bhavān, prakṛtaḥ kaṭo bhavatā, prasupto bhavān, prasuptaṃ bhavatā, praśabda ādikriyādyotakaḥ, bahūnāṃ kriyākṣaṇānām ādikriyākṣaṇo 'tīta eva, bhaviṣyati kaṭe kaṭaśabdas tādarthyāt.


gatyarthākarmakaśliṣaśīṅsthāsavasajanaruhajīryatibhyaś ca. Kāt_4,6.49

gatyarthebhyo 'karmakebhyaḥ śliṣādibhyaś ca kartari kto veditavyaḥ, cakārād yathāprāptaṃ ca.
gato grāmaṃ bhavān, prāpto grāmaṃ bhavān, gato grāmo bhavatā, prāpto grāmo bhavatā, gatam anena, prāptam anena.
akarmakebhyaḥ, śayito bhavān, śayitaṃ bhavatā.
śliṣādayaḥ sopasargāḥ sakarmakāḥ, śliṣa āliṅganārthaḥ, āśliṣṭo guruṃ bhavān, āśliṣṭo gurur bhavatā.
adhiśayitaḥ khaṭvāṃ bhavān, adhiśayitā khaṭvā bhavatā.
upasthito guruṃ bhavān, upasthito gurur bhavatā.
upāsito guruṃ bhavān, upāsito gurur bhavatā.
vasa nivāsārtha eva, anūṣito guruṃ bhavān, anūṣito gurur bhavatā.
anujāto māṇavako māṇavikām, anujātā māṇavikā māṇavakena.
ārūḍho vṛkṣaṃ bhavān, ārūḍho vṛkṣo bhavatā.
anujīrṇo vṛṣalīṃ bhavān, anujīrṇā vṛṣalī bhavatā.


dāśagoghnau saṃpradāne. Kāt_4,6.50

etau saṃpradāne nipātyete.
dāśṛ dāne, dāśante yasmai sa dāśaḥ, gāṃ hanti yasmā āgatāya sa goghno 'tithiḥ, nipātanād acṭakau.
arghyārhā ṛtvigādaya eva tadyogyatayāpy ucyante.


bhīmādayo 'pādāne. Kāt_4,6.51 

ete nipātyante 'pādāne, bibhety asmād iti bhīmaḥ, evaṃ bhīṣmaḥ.
caruḥ, praskandanaḥ, prapatanaḥ, samudraḥ, sruvaḥ.
eta auṇādikā vyutpattiś ca yathākathaṃcit.


tābhyām anyatroṇādayaḥ. Kāt_4,6.52

tābhyāṃ saṃpradānāpādānābhyām anyatra kāraka uṇādayo bhavanti, kṛttvād uṇādayaḥ kartari prāptāḥ karmādiṣv api kathyante.
karotīti kāruḥ, vātīti vāyuḥ, kṛṣyata iti kṛṣiḥ, tanyata iti tantuḥ.


kto 'dhikaraṇe dhrauvyagatipratyavasānārthebhyaḥ. Kāt_4,6.53

dhruvo niścalaḥ sa ca kriyāviśeṣaṇam, tasya bhāvo dhrauvyam, acalātmakakriyātmakatvād dhrauvyārthā akarmakā ucyante, pratyavasānaṃ bhojanam.
dhrauvyārthebhyo gatyarthebhyaḥ pratyavasānārthebhyaś ca kto 'dhikaraṇe veditavyo yathāprāptaṃ ca, idam eṣām āsitam, āsitam ebhiḥ, āsito bhavān.
idam eṣāṃ yātam, iha tair yātam, grāmas tair yātaḥ, grāmaṃ te yātāḥ.
adhikaraṇaṃ karmakartā ca noktam iti liṅgārthamātre prathamaiva.
idam eṣāṃ bhuktaṃ pītam, iha tair bhukta odanaḥ pītaṃ payaḥ, bhojanārthāt kartary api syād iti vyavahitaḥ pāṭhaḥ, kathaṃ bhuktvā viprāḥ pītā gāva iti, anyatrāpīti vacanāt, tadyogād arśa-āditvād vā, devaś ced vṛṣṭaḥ saṃpannāḥ śālaya iti śālihetavaḥ saṃpannā ity atītatā.


yuvujhām anākāntāḥ. Kāt_4,6.54

eṣāṃ sthāne 'na aka anta ity eta ādeśā bhavanti yathāsaṃkhyam, nandanaḥ, pācakaḥ, gaṇḍayantaḥ, maṇḍayantaḥ, gaṇḍimaṇḍijinandibhyo jhac.
kathaṃ bhujyuḥ, mṛtyuḥ, bhujimṛṅbhyāṃ yuktyukāv auṇādikasya bahulatvāt kṛdadhikārāc ca.
ūrṇāḥ santyasya, ūrṇāyuḥ.


samāse bhāviny anañaḥ ktvo yap. Kāt_4,6.55

naño 'nyasyāvyayasya ktvāntenaiva samāse bhāvini ktvāpratyayasya yab ādeśo bhavati, praṇamya, pradīvya, āpṛcchya, adhītya, upetya.
bhāvigrahaṇam upadeśayabartham iti tena pañcamopadhāprabhṛtīnāṃ dīrghādikaṃ na syāt to 'ntaś ca syāt, khāṭkṛtya, kanyām alaṃkṛtya, satkṛtya, asatkṛtya, antarhatya, kaṇehatya payaḥ pibati, manohatya payaḥ pibati, tāvat pibati yāvat tṛpta ity arthaḥ.
puraskṛtya, astaṃkṛtya, acchagatya, acchavrajya, acchodya, adaḥkṛtya cintayati, tirobhūya, tiraskṛtya, upājekṛtya, anvājekṛtya, sākṣātkṛtya, madhyekṛtya, padekṛtya, nivacanekṛtya, urasikṛtya, manasikṛtya, hastekṛtya, pāṇaukṛtya, prādhvaṃkṛtya, upaniṣatkṛtya, jīvikākṛtya.
anukaraṇaṃ ca kṛtā bhūṣaṇādarānādareṣv alaṃ sad asat, agrahaṇe 'ntar, tṛptau ca kaṇemanasī, puro 'staṃ ca, accha ca gatyarthavadibhiḥ, anupadeśe 'das, tiro 'ntardhau sa tiras, upāje 'nvāje, sākṣātprabhṛtīni ca kṛñā vā, madhye pade nivacane, anatyādhāna urasimanasī, nityaṃ haste pāṇāv udvāhe, bandhane prādhvam, upaniṣadaupamye jīvikā ca, pūrve samastāś ca.
samāsa iti kim? tiraḥ kṛtvā, upāje kṛtvā.
anaña iti kim? akṛtvā.
paryudāso 'yam, tena sasaṃkhyān na syāt, paramakṛtvā.


cajoḥ kagau dhuḍghānubandhayoḥ. Kāt_4,6.56

cajoḥ kagau bhavataḥ, dhuṭi ghānubandhe ca pratyaye pare, nimittena tu saṃbandhasyāvivakṣitatvān na yathāsaṃkhyam, paktā, bhoktā, pākaḥ, bhogaḥ.
rugnaḥ, bhugna iti nityam api natvaṃ bādhitvā 'ntaraṅgatvāc cavargasya kir asti.
aghānubandhe kṛti vyāvṛttiḥ syād iti dhuḍgrahaṇam.


nyaṅkvādīnāṃ haś ca ghaḥ. Kāt_4,6.57

nyaṅku, ity evam ādīnāṃ cajoḥ kagau bhavataḥ, haś ca gho bhavati.
nāv añcer uḥ, nyaṅkuḥ.
bhṛmṛtṝcaritsaritanimasjiśīṅbhya uḥ, madguḥ.
prathimradibhrasjāṃ saṃprasāraṇaṃ salopaś ca, bhṛguḥ.
sphāyitancivancīty āde rak, takram, vakram.
asun, ucyate 'sminn iti, okaḥ. 
vyatiṣaṅgaḥ, avasargaḥ, sanjeḥ sṛjeś ca.
pacād yac, śvapākaḥ, māṃsapākaḥ, kapotapākaḥ, ulūkapākaḥ, karmaṇy an, dūre pacyate svayam eva, phale pacyate svayam eva, pacād yac, gaṇanipātanād upadhāyā dīrghatvaṃ saptamyāś cāluk, dūrepākaḥ, phalepākaḥ, kṣaṇepāka iti ke cit, mehatīty ac, megho jalada eva.
avadāghaḥ, nidāghaḥ.
arhateḥ, arghaḥ.
ghañi saṃjñāyām, anyatrāvadāhaḥ, nidāhaḥ, arhaḥ.


na kavargādivrajyajām. Kāt_4,6.58

kavargāder vrajer ajeś ca cajoḥ kagau na bhavataḥ, kūjaḥ, kharjaḥ, garjaḥ, parivrājaḥ, udājaḥ, ājyaṃ ghṛtam.

vancer gatāv iti vaktavyam, vacyata iti vañcyaṃ gatā vaṇijaḥ, gantavyaṃ gatā ity arthaḥ.
gatāv iti kim? vaṅkyaṃ kāṣṭham, vancir atra kauṭilye.


ghyaṇy āvaśyake. Kāt_4,6.59

avaśyaṃbhāve gamyamāne ghyaṇi cajoḥ kagau na bhavataḥ, avaśyapācyam, avaśyabhojyam.
āvaśyaka iti kim? pākya odanaḥ.


pravacarciruciyācityajām. Kāt_4,6.60

anāvaśyakārthaṃ vacanam, eṣāṃ cajoḥ kagau na bhavataḥ, ghyaṇi pare, pravācyaḥ pāṭhaviśeṣaḥ, tadvān grantho 'py ucyata iti śabdaviṣayatā. ṛca stutau, arcyaḥ.
rocyaḥ, yācyaḥ, tyājyaḥ.
kathaṃ śocyaḥ, hetvinantatvāt.


vaco 'śabde. Kāt_4,6.61

vacer ghyaṇi ko na bhavati, aśabdaviṣaye, vācyam. 
aśabda iti kim? vākyaṃ padasamudāyaḥ.
vakravākyaracanāramaṇīya ity api syāt.


niprābhyāṃ yujaḥ śakye. Kāt_4,6.62

niprābhyāṃ parasya yujaḥ śakye 'rthe ghyaṇi go na bhavati, niyoktuṃ śakyaḥ, niyojyo bhṛtyaḥ, evaṃ prayojyaḥ.
śakya iti kim? niyoktum arhati, niyogyaḥ, prayogyaḥ prabhuḥ.


bhujo 'nne. Kāt_4,6.63

bhujo bhakṣe 'rthe ghyaṇi go na bhavati, bhojyam annam, bhojyaṃ payaḥ.
anna iti kim? bhogyaḥ kambalaḥ, bhogyā bhūḥ.


bhujanyubjau pāṇirogayoḥ. Kāt_4,6.64

bhujanyubjau ghañantau pāṇirogayor arthayor yathāsaṃkhyaṃ nipātyete, bhujyate 'neneti bhujaḥ pāṇiḥ, nyubjitaḥ śete 'sminn iti nyubjo rogaviśeṣaḥ, vyañjanāc ca [Kāt_4,5.99] iti ghañ.
pāṇirogayor iti kim? bhogaḥ, nyudgaḥ, gatve dopadha iṣyate.


dṛgdṛśadṛkṣeṣu samānasya saḥ. Kāt_4,6.65

samānasya dṛgādiṣu so bhavati, vacanāt kvipṭakśakaḥ.
sadṛk, sadṛśaḥ, sadṛkṣaḥ.
yogavibhāgāt pakṣādiṣu ca, sapakṣaḥ, sajyotiḥ, ity ādi yatheṣṭaṃ samāsaḥ, pakṣa, jyotiḥ, janapada, rātri, nābhi, bandhu, patnī.
rūpādau vā, samāno rūpaḥ, sarūpaḥ, rūpa, nāma, gotra, sthāna, varṇa, vayaḥ, dharma, jātīya, udara, udarya.
sabrahmacārīti nityam.


idam ī. Kāt_4,6.66

idam dṛgādiṣv īr bhavati, īḍṛk, īdṛśaḥ, īdṛkṣaḥ, abhedabalāt sarvasya.


kim kī. Kāt_4,6.67

kim dṛgādiṣu kīr bhavati, kīdṛk, kīdṛśaḥ, kīdṛkṣaḥ.
idaṃ kiṃ parimāṇam asya, iyān, kiyān, sadya-ādyatvāt.


ado 'mūḥ. Kāt_4,6.68

ado dṛgādiṣv amūr bhavati, amūdṛk, amūdṛśaḥ, amūdṛkṣaḥ.
ke cid amūkādṛk, amūkādṛśaḥ, amūkādṛkṣa iti tadāyatna eva.


ā sarvanāmnaḥ. Kāt_4,6.69

sarvanāmno dṛgādiṣv ā bhavati, tādṛk, tādṛśaḥ, tādṛkṣaḥ.
bhavādṛg ity antaraṅgatvān nalopaḥ.
anyādṛg iti sarvanāmna iti vacanād anyaśabdād api dṛśaḥ kvipṭakśag iti.
yattadetat parimāṇam asya, yāvān, tāvān, etāvān, iti sadya-ādyatvāt, parimāṇe vantub ātvaṃ ceti.


viṣvagdevayoś cāntyasvarāder adry añcatau kvau. Kāt_4,6.70

viṣvagdevayoḥ sarvanāmnaś cāntyasvarāder avayavaś cāñcatau kvibante pare 'drir ādeśo bhavati, viṣvag añcatīti viṣvadryaṅ, devadryaṅ.
yadryaṅ, tadryaṅ, sarvadryaṅ, adryaṅ, amudryaṅ.


sahasaṃtirasāṃ sadhrisamitirayaḥ. Kāt_4,6.71

eṣāṃ sadhri sami tiri, ity eta ādeśā yathāsaṃkhyaṃ bhavanti, añcatau kvibante, sahāñcatīti sadhryaṅ, samañcatīti samyaṅ, tiro 'ñcatīti tiryaṅ.


ruher dho vā. Kāt_4,6.72

ruher dho bhavati vā kvau pare, virohatīti vīrut, vīrudhau, vīruṭ, vīruhau, ver hrasvasya dīrghatā.
vyavasthitavibhāṣayā vipūrvasyaiva, tena bhūruṭ, bhūruhau.


mo no dhātoḥ. Kāt_4,6.73

dhātor makārasya nakāro bhavati kvau pare, śamu, praśān.
tamu, pratān.
no 'danta ity asya ca lopaḥ, kvau sthānivadbhāvāl liṅgāntanakārasya nalopo na syāt.
dhātugrahaṇaṃ vānivṛttyartham.


vamoś ca. Kāt_4,6.74

vamoś ca parayor dhātor mo no bhavati, jaganvān, ganmā, sarvadhātubhyo man.


svare dhātur anāt. Kāt_4,6.75

nakārāntaḥ svare pare dhātur eva bhavati, anāt, ākāro na nivartata ity arthaḥ, praśāmau, pratāmau, jagmuṣaḥ, jagmuṣī.
tadāśrita eva svare, tena praśān atreti.
svara iti kim? praśānbhyām.
ye ceṣyate, praśāmam icchati, praśāmyati, praśāme hitam, praśāmyam.


artīṇghasaikasvarātām iḍ vansau. Kāt_4,6.76

artīṇghasaikasvarādantānām eva vansāv iḍ bhavaty ādiḥ.
srādiniyamena parokṣāvadbhāvād iṭ siddho niyamyate [Kāt_3,7.35].
ārivān, īyivān, jakṣivān, ādivān, pecivān, dadivān, papivān.
daridrāṃ cakṛvān ity āmā bhāvyam.
ārtyādigrahaṇād eva vansau dvirvacane saty ekasvarā grahītavyā naikatvaṃ vacanād iṇaḥ.
eṣām iti kim? babhajvān, jajāgarvān.


gamahanavidaviśadṛśāṃ vā. Kāt_4,6.77

aprāpte vibhāṣeyam, eṣāṃ vansāv iḍ vā bhavati, jagmivān, jaganvān, jaghnivān, jaghanvān, vividivān, vividvān, bahubhiḥ savikaraṇaiḥ sāhacaryāl lābhārthasya vider grahaṇam.
viviśivān.
viviśvān, dadṛśivān, dadṛśvān.


dāśvān sāhvān mīḍhvāṃś ca. Kāt_4,6.78

ete nipātyante,

dvirvacanam aniṭtvaṃ ca saher dīrgho miher api,
ḍhatvaṃ ca khalu tantratvāt sarvāṇi vacanāni ca.


na śryuvarṇavṝtāṃ kānubandhe. Kāt_4,6.79

śrayater uvarṇāntasya vṛñvṛṅor ṛkārāntasya ca kānubandhe sārvadhātuke neḍ bhavati, śritaḥ, śritavān, śritvā.
yutaḥ, yutavān, yutvā.
rutaḥ, rutavān, rutvā.
lūnaḥ, lūnavān, lūtvā.
vṛtaḥ, vṛtavān, vṛtvā.
kīrṇaḥ, kīrṇavān, kīrttvā.
vacanād vikṛte 'pi syāt, śeśriyitaḥ, loluvita iti siddhaye.
ekasvaram anuvartayanty anye, teṣām ūrṇoter vaktavyam eva, prorṇutaḥ, prorṇutavān.


ghoṣavattyoś ca kṛti. Kāt_4,6.80

ghoṣavati tau ca kṛtsaṃjñake neḍ bhavati, īśvaraḥ, dīpraḥ, śarmā, dīptiḥ, jāgartiḥ, buddhiḥ.
tik ca, tantiḥ, santiḥ.
kathaṃ nigṛhītiḥ, nipaṭhitiḥ, nikucitiḥ, ālocitiḥ, upasnihitiḥ, maṇḍūkaplutivādhikārād grahāder iḍ bhavati.
apacitir iti pūjāyāṃ niṣkṛtau ca.
kathaṃ śastram, āgamasyānityatvāt.
patram iti yugyaṃ patre [Kāt_4,2.32] iti vacanāt.


veṣusahalubharuṣariṣāṃ ti. Kāt_4,6.81

eṣāṃ takārādāv asārvadhātuka iḍ bhavati vā, eṣṭā, eṣitā.
soḍhā, sahitā.
lobdhā, lobhitā.
roṣṭā, roṣitā.
reṣṭā, reṣitā.
udanubandhaḥ kim? iṣa gatau, ābhīkṣṇya eṣitā nityam.


radhādibhyaś ca. Kāt_4,6.82

tīti na vartate pṛthagvacanāt.
ṭānubandhaliṅgād radhādibhyaś ca parasyāsārvadhātukasya vyañjanāder ayakārāder iḍ bhavati vā, ratsyati, radhiṣyati.
naṅkṣyati, naśiṣyati.
āvṛtkaraṇaṃ radhādiḥ, rarandhiva, rarandhima, iti srādiniyamān nityam iṭ. 


svaratisūtisūyatyūdanubandhāt. Kāt_4,6.83

svarateḥ sūteḥ sūyater ūdanubandhāc ca parasyāsārvadhātukasya vyañjanāder ayakārāder ādir iḍ bhavati vā, svartā, svaritā.
sotā, savitā.
suvates tu nityam, savitā.
nigoḍhā, nigūhitā.
vidhotā, vidhaviteti dhuñā dhūñā ca siddham.
svariṣyatīti paratvād vikalpo na syād vyavasthitavāvacanāt.
tathā svṛsūṅoś ca kānubandhe nityaṃ syāt, svṛtvā, sūtveti.
apatiniṣkuṣor iti [Kāt_4,6.90] vacanād niṣkuṣor veḍ astīti gamyate.
asārvadhātukasya vyañjanāder ayakārāder iti niṣkoṣṭā, niṣkoṣitā.


udanubandhapūkliśāṃ ktvi. Kāt_4,6.84

udanubandhāt puvaḥ kliśaś ca ktvīḍ bhavati vā, śamu, śāntvā, śamitvā.
pūṅ pūñ vā, pūtvā, pavitvā.
kliṣṭvā, kliśitvā.
ūdanubandhasya kliśaś ca prāpte vibhāṣā, puvaḥ kānubandhe 'prāpta eva.


jṝvraścor iṭ. Kāt_4,6.85

jṝvraścibhyāṃ ktvīḍ bhavati, jaritvā, jarītvā, vraścitvā.
lākṣaṇikatvād jṝṣa jīrtvā, vraścer vacanān nityam iḍ iti.
punar iḍgrahaṇam uttaratra vānivṛttyartham.


lubho vimohane. Kāt_4,6.86

vimohane lubhaḥ ktvīḍ bhavati, lubhitvā.
gārddhye tu, lubdhvā, lubhitvā.


kṣudhivasoś ca. Kāt_4,6.87

cakāreṇa lubho vimohana ity anukṛṣyata uttarārtham, kṣudhivasoś ca ktvīḍ bhavati, kṣudhitvā, uṣitvā, pratiṣedhabādhakam idam.


niṣṭhāyāṃ ca. Kāt_4,6.88

kṣudhivasibhyāṃ vimohane lubhaś ca niṣṭhāyām iḍ bhavati, kṣudhitaḥ, kṣudhitavān, uṣitaḥ, uṣitavān, lubhitaḥ, lubhitavān.
gārddhye vyāvṛttyā vibhāṣāpi bādhyate, lubdhaḥ, lubdhavān.


pūkliśor vā. Kāt_4,6.89

puvaḥ kliśaś ca niṣṭhāyām iḍ bhavati vā, pavitaḥ, pavitavān, pūtaḥ, pūtavān.
kliśa kliśū, kliśitaḥ, kliśitavān, kliṣṭaḥ, kliṣṭavān.


na ḍīśvīdanubandhaveṭām apatiniṣkuṣoḥ. Kāt_4,6.90

ebhyo dhātubhyaḥ patiniṣkuṣavarjitebhyo niṣṭhāyāṃ neḍ bhavati, uḍḍīnaḥ, uḍḍīnavān.
śūnaḥ, śūnavān.
dīpī, dīptaḥ, dīptavān.
olasjī, lagnaḥ, lagnavān.
lasjer odanubandhabalād iḍabhāve natvaṃ syāc ced īdanubandhaḥ kim? savikalpakaṃ vā jñāpakaṃ syād iti, tathā ḍī śvī ca kartavyau.
vikalpeṭāṃ ca, guhū, gūḍhaḥ, gūḍhavān.
śamu, śāntaḥ, śāntavān.
apatiniṣkuṣor iti kim? patitaḥ, patitavān, niṣkuṣitaḥ, niṣkuṣitavān.
kathaṃ daridritaḥ, daridritavān, ekasvaro 'tra smartavyaḥ, apatiniṣkuṣor iti paryudāsād vā.


ādanubandhāc ca. Kāt_4,6.91

ādanubandhāc ca dhātor niṣṭhāyāṃ neḍ bhavati, ñimidā, minnaḥ, minnavān.
ñikṣvidā, kṣviṇṇaḥ, kṣviṇṇavān.
cakāro 'nuktasamuccayārthaḥ, tena japivamibhyāṃ vā, japtaḥ, japitaḥ, vāntaḥ, vamitaḥ.
vyāṅbhyāṃ śvasaḥ, viśvastaḥ, viśvasitaḥ, āśvastaḥ, āśvasitaḥ.
kartari karmaṇi cāyaṃ pratiṣedhaḥ, bhāvādikarmaṇor veti vakṣyati.


bhāvādikarmaṇor vā. Kāt_4,6.92

ādanubandhād dhātor bhāva ādikriyāyāṃ ca niṣṭhāyām iḍ bhavati vā, minnaṃ meditam anena, praminnaḥ pramedito bhavān, veṭtvāt siddho yogavibhāgo jñāpayati yadarthasya vibhāṣā tadarthasyaiva pratiṣedha iti tena gamahanavidaviśadṛśāṃ vā [Kāt_4,6.77] iti sāhacaryāl lābhārthasya vider grahaṇe jñānārthasya pratiṣedho na syāt, viditaḥ, viditavān.


kṣubhivāhisvanidhvaniphaṇikaṣighuṣāṃ kte neḍ manthabhṛśamanastamo'nāyāsakṛcchrāviśabdaneṣu. Kāt_4,6.93

ebhyo manthādiṣv artheṣu kte neḍ bhavati yathāsaṃkhyam, kṣubdho manthaḥ, calito mantha ity arthaḥ, mantha iti dravadravyāloḍitāḥ saktava ucyante.
vāhṛ prayatne, vāḍhaṃ bhṛśam, atrāvṛttyātiśayo 'bhyupagamaś ca gṛhyate, na tu śīghrārthaḥ.
svāntaṃ manaḥ, vāhyeṣv(←p) avikṣiptam ity arthaḥ.
dhvāntaṃ tamaḥ.
phaṇa gatau, phāṇṭam, anāyāsaniryātatvāt sadyo bhiṣajoddhṛtauṣadhaṃ dravadravyam eveṣyate.
kaṣa śiṣa, kaṣṭo 'gniḥ, kaṣṭaḥ parvataḥ, kṛcchrahetutvāt kṛcchraṃ gahanam apy ucyate, kṛcchraṃ duḥkham(←daḥkham), sati mukhye gauṇe 'py abhidhānam.
ghuṣiraśabda iti bhvādau, ghuṣṭā rajjuḥ, ghuṣṭaṃ śarīram, ghuṣiraviśabdana iti curādau viśabdane tu syād iṭ, avaghuṣitaṃ vākyam āha, viśabdana iti pratiṣedhāc curādāv in syād vibhāṣayeti tenedaṃ siddham, mahīpālavacaḥ śrutvā jughuṣuḥ puṣpamānavāḥ, anekārthatvād bhauvādika eva vā viśabdane 'pi, svābhiprāyaṃ śabdenāviṣkṛtavanta ity arthaḥ.
manthādiṣv iti kim? kṣubhitaḥ, vāhitaḥ, svanitaḥ, dhvanitaḥ, phaṇitaḥ, kaṣitaḥ, ghuṣitaḥ.
tathā bhinnādhikaraṇe 'pi, kṣubhitaṃ manthena, vāhitaṃ bhṛśena, svanitaṃ manasā, dhvanitaṃ tamasā, phaṇitam anāyāsena, kaṣitaṃ kṛcchreṇa, ghuṣitaṃ śarīreṇa.
katham udghuṣṭaṃ kokilayeti prakṛtyarthaviśeṣaṇāt.
kathaṃ kṣubdhaḥ samudra ity upamānād bhaviṣyati.


lagnamliṣṭaviribdhāḥ saktāvispaṣṭasvareṣu. Kāt_4,6.94

lagnādayaḥ ktāntāḥ saktādiṣv artheṣu yathāsaṃkhyaṃ nipātyante, lage, lagnaṃ saktam, lagitam anyat.
mlecha, mliṣṭam avispaṣṭam, mlecchitam anyat.
rebhṛ, viribdhaḥ svaraḥ, svaro dhvanir atra, virebhitam anyat, anye tu viribhitam iti pratyudāharanti, ribhiṃ sautraṃ dhātuṃ matveti.
dhṛṣṭo viśastaḥ, dhṛṣer ādanubandhāt, śasoś codanubandhād veḍ iti pratiṣedhaḥ prāgalbhya eva rūḍhaḥ, anyo dharṣitaḥ, viśasita ity abhidhānān naño 'nityatvād vā.


parivṛḍhadṛḍhau prabhubalavatoḥ. Kāt_4,6.95

etau prabhubalavator arthayor yathāsaṃkhyaṃ nipātyete, paripūrvasya vṛṃher iḍbhāvo nalopaś ca, tathā dṛṃheś ca, vṛhadṛhau prakṛtyantare tayor apīty eke, parivṛḍhaḥ prabhuḥ, dṛḍho balavān, sthūlo 'pi, dṛḍho balavān evābhidhīyate.
kathaṃ parivṛḍhayya gataḥ, parivṛḍhād in samāsābhāvād yab na syāt, satyam, tatkarotīti siddhe saṃgrāmayuddha iti gaṇapāṭho jñāpayati, nāmamātrād in.
apacāyitaḥ, apacita iti cāyinā ciñā ca pūjāvṛttinā siddham.
kathaṃ vṛttaṃ pārāyaṇaṃ vipreṇa, vṛtto guṇaś chāttreṇeti, antarbhūte 'narthavṛtter bhaviṣyati, inantasyāpi, vartito guṇo 'neneti bhavitavyam iti matam, anye tv ino 'dhyayane vṛttam iti nipātayanti.


saṃnivibhyo 'rdeḥ. Kāt_4,6.96

saṃnivibhyaḥ parasyārdateḥ kte neḍ bhavati, samarṇṇaḥ, nyarṇṇaḥ, vyarṇṇaḥ.
niṣṭhāyām anipāteṣv ity anye.


sāmīpye 'bheḥ. Kāt_4,6.97

abheḥ parasyārdateḥ kte neḍ bhavati sāmīpye 'rthe, abhyarṇṇā senā, sāmīpya ity arthaḥ.
anatidūra ity eke 'bhidhānāt.


vā ruṣyamatvarasaṃghuṣāsvanām. Kāt_4,6.98

ebhyaḥ kte neḍ bhavati vā, ruṣṭaḥ, ruṣitaḥ, veṣusahalubharuṣety ādinā veṭtvāt pratiṣedhaḥ prāptaḥ.
ama gatau na tv ama roga inantatvāt, abhyāntaḥ, abhyamitaḥ.
tūrṇaḥ, tvaritaḥ, ādanubandhāc ceti pratiṣedhaḥ prāptaḥ.
saṃghuṣṭaṃ, saṃghuṣitaṃ vākyam āha.
saṃghuṣṭau, saṃghuṣitau damyau.
saṃpūrvo ghuṣir aviśabdane 'pi paratvād ayam eva.
āṅpūrvasya svana, āsvāntaḥ, āsvanito mṛdaṅgaḥ, āsvāntaṃ, āsvanitaṃ manaḥ, paratvān mano 'bhidhāne 'py ayam eva.


hṛṣer lomasu. Kāt_4,6.99

lomasu vartamānād hṛṣeḥ kte neḍ bhavati vā, hṛṣṭāni, hṛṣitāni lomāni.
hṛṣṭaṃ, hṛṣitaṃ lomabhiḥ.
hṛṣṭāḥ, hṛṣitāḥ keśāḥ.
hṛṣu ālīkya ity udanubandhatvād niṣṭhāyām aniṭ.
hṛṣa tuṣṭāv ity ayaṃ tu seṭ, ubhayor api vibhāṣeyam.
lomāny aṅgajāni mūrdhajāni ca gṛhyante, yathā loma nakhaṃ spṛṣṭvā śaucaṃ kartavyam iti.
hṛṣir lomasu vartamāno lomakartaka eva.
lomasv iti kim? hṛṣṭaś chāttra ity alīkārthasya, hṛṣitaś chāttra iti tuṣṭārthasya.
lomasv ity upalakṣaṇaṃ vismayapratighātayor vā syāt, hṛṣṭo hṛṣitaś chāttraḥ, vismita ity arthaḥ.
hṛṣṭā hṛṣitā dantāḥ, pratihatā ity arthaḥ.


dāntaśāntapūrṇadastaspaṣṭacchannajñaptāś cenantāḥ. Kāt_4,6.100

eta inantā vā nipātyante, dāntaḥ, damitaḥ.
śāntaḥ, śamitaḥ.
pūrī daivādikaś caurādikaś ca, pūrṇaḥ, pūritaḥ.
dasu, dastaḥ, dāsitaḥ.
spaṣṭaḥ, spāśitaḥ.
chada khaṭṭa saṃvaraṇe, channaḥ, chāditaḥ.
māraṇatoṣaṇaniśāmaneṣu jñā mānubandhaś ca, jñaptaḥ, jñapitaḥ, iṭpratiṣedha ino lug nipātyate, jñaper veṭtvād nityaṃ pratiṣedhe prāpte.


rān niṣṭhāto no 'pṝmūrchimadikhyādhyābhyaḥ. Kāt_4,6.101

rephāt parasya niṣṭhātakārasya nakāro bhavati, na tu pṝmūrchimadikhyādhyābhyaḥ, śīrṇaḥ, śīrṇavān.
gurī, avagūrṇaḥ, avagūrṇavān.
yadi raśrutir api syāt kṛtam iti na natvam ṛkārāvayavena vyavadhānāt, caritam ity atra niṣṭhāvayaveneṭā vyavadhānāt, kṛtasyāpatyaṃ kārttir ity asiddhaṃ bahiraṅgam antaraṅga iti.
pratiṣedhaḥ kim? pṝ, pūrtaḥ.
mūrchā, mūrtaḥ.
madikhyādhyābhyaḥ parābhyāṃ prāpte, mattaḥ, khyātaḥ, dhyātaḥ.


dād dasya ca. Kāt_4,6.102

dakārāt parasya niṣṭhātakārasya nakāro bhavati dakārasya ca, minnaḥ, minnavān.


āto 'ntaḥsthāsaṃyuktāt. Kāt_4,6.103

antaḥsthāsaṃyuktād ākārāt parasya niṣṭhātakārasya nakāro bhavati, glānaḥ, glānavān, viśrāṇaḥ, viśrāṇavān, mlānaḥ, mlānavān.
dhātvadhikārāt(←ºadhikāt), niryātaḥ, niryātavān.


lvādyodanubandhāc ca. Kāt_4,6.104

lūñādibhya odanubandhebhyaś ca parasya niṣṭhātakārasya nakāro bhavati, lūñ, lūnaḥ, lūnavān.
jyā, jīnaḥ, jīnavān.
rujo, rugnaḥ, rugnavān.
bhujo, bhugnaḥ, bhugnavān.
svādaya odanubandhāḥ, ṣūṅ prāṇiprasave, sūnaḥ, sūnavān.
dūṅ, dūnaḥ, dūnavān, gaṇakṛtasyānityatvāt.
pūño nāśe, pūnā yavāḥ, vinaṣṭā ity arthaḥ, nāśa iti kim? pūtaṃ dhānyam, kampitam ity arthaḥ.
dugvor dīghaś ca, vidūnaḥ, vidūnavān, vigūnaḥ, vigūnavān.
cakāro 'nuktasamuccayārthaḥ.
ṝlvādibhyaś ca kteḥ, kīrṇiḥ, gīrṇiḥ, lūniḥ, pūniḥ, dhūniḥ.
lyī ceti yāval lvādis tato vṛtkaraṇāt.
hājyāglābhyaś ca, hāniḥ, jyāniḥ, glāniḥ.


vraśceḥ ka ca. Kāt_4,6.105

vraśceḥ parasya niṣṭhātakārasya nakāro bhavati kādeśaś cānte, vraścer eva śrutatvāc chopadhasya vraścer dhuṭy antalope sati ṣatvabādhakaṃ katvaṃ syāt, vṛkṇaḥ, vṛkṇavān.


kṣer dīrghāt. Kāt_4,6.106

dīrghāntāt parasya kṣer niṣṭhātakārasya nakāro bhavati, kṣīṇaḥ, kṣīṇavān.
dīrghād iti kim? kṣitāyur jālmaḥ, kṣitakas tapasvī.


śyo 'sparśe. Kāt_4,6.107

asparśe vartamānāc chyāyater niṣṭhātakārasya nakāro bhavati, śīnaṃ ghṛtam, śīnavad ghṛtam.
asparśa iti prasajyo 'yaṃ nañ, śītaṃ jalam, guṇabhūto 'pi sparśo natvapratiṣedhasya saṃprasāraṇasya ca nimittam, na tu roge, tena pratiśīnam iti natvaṃ bhavaty eva.


anapādāne 'nceḥ. Kāt_4,6.108

anapādāne vartamānād añcateḥ parasya niṣṭhātakārasya nakāro bhavati, samaknaḥ, samaknavān, saṃsakta ity arthaḥ.
anapādāna iti kim? udaktam udakam, kūpād uddhṛtam ity arthaḥ.
vyaktam ity anje rūpam.
añcitaḥ, añcitavān iti, iṭā vyavahitatvāt, pūjāyām añcater iḍbhāvo nalopaś ca neṣyate.


avijigīṣāyāṃ divaḥ. Kāt_4,6.109

avijigīṣāyāṃ vartamānād divaḥ parasya niṣṭhātakārasya nakāro bhavati, ādyūnaḥ, ādyūnavān.
avijigīṣāyām iti kim? dyūtaṃ vartate, vijigīṣayā hy akṣapātaḥ kriyate.
sinoteḥ karmakartari grāse vaktavyam, sino grāsaḥ svayam eva, baddha ity arthaḥ.


hrīghrātrondanudavindāṃ vā. Kāt_4,6.110

ebhyaḥ parasya niṣṭhātakārasya nakāro bhavati vā, hrīṇaḥ, hrīṇavān, hrītaḥ, hrītavān.
ghrāṇaḥ, ghrāṇavān, ghrātaḥ, ghrātavān.
trāṇaḥ, trāṇavān, trātaḥ, trātavān.
undī, samunnaḥ, samunnavān, samuttaḥ, samuttavān.
nuda, nunnaḥ, nunnavān, nuttaḥ, nuttavān.
vida vicāre, vinnaḥ, vinnavān, vittaḥ, vittavān.
vyavasthitavibhāṣayā nityaṃ saṃjñāyām, devatrātaḥ.
tathā,

vicārārthād(←ºārdhād) vibhāṣaiva jñānārthān nityam iḍ yataḥ, 
bhogād anyatra lābhārthāt sattārthāc ca videḥ sadā.


kṣaiśuṣipacāṃ makavāḥ. Kāt_4,6.111

ebhyas tribhyo yathāsaṃkhyaṃ niṣṭhātakārasya makavā bhavanti, kṣāmaḥ, kṣāmavān.
śuṣkaḥ, śuṣkaṣān.
pakvaḥ, pakvavān.
dvayor vibhāṣayor madhye yo vidhiḥ sa nitya eva.


vā prastyo maḥ. Kāt_4,6.112

prapūrvasya styāyater vā niṣṭhātakārasya makāro bhavati, prastīmaḥ, prastīmavān, prastītaḥ, prastītavān, matvān nityaṃ saṃprasāraṇam.


nirvāṇo 'vāte. Kāt_4,6.113

nirvāṇa iti nipātyate vātaviṣayaś ced dhātvartho na bhavati, nirvāṇo 'gniḥ, dīptyuparame vartate.
nirvāṇo bhikṣuḥ, rāgādipraśamane 'tra.
avāta iti kim? nirvāto vātaḥ, virodhe 'tra.
kathaṃ nirvāṇo dīpo vātena, atra vātaḥ karaṇaṃ na tv ādhāraḥ, nirvātaṃ vāteneti bhāve 'pi vāta eva kartā.


bhittarṇavittāḥ śakalādhamarṇabhogeṣu. Kāt_4,6.114

bhittādayaḥ ktāntāḥ śakalādiṣv artheṣu yathāsaṃkhyaṃ nipātyante, bhittaṃ śakalam iti paryāyaḥ.
ṛ gatau, ṛṇaṃ śodhyam, ṛṇe 'dhamo 'dhamarṇaḥ, tadviṣaye nipātanam.
adhamarṇagrahaṇaṃ kālāntarādiviniyamopalakṣaṇaṃ tenottamarṇaviṣaye 'pi syāt.
vidḷ, vittaṃ dravyam, bhujyata iti bhoga ucyate, vittam iva vittam ity upacārāt pratīte 'py abhidhīyate.


anupasargāt phullakṣībakṛśollāghāḥ. Kāt_4,6.115

ete ktāntā nipātyante na ced upasargāt pare bhavanti, dala ñiphalā viśaraṇe niṣṭhātakārasya latvam, phullaḥ.
ktavantor api latvam icchanty anye, phullavān.
kṣībṛkṛśibhyām utpūrvāc ca lāgheḥ parasyaiva niṣṭhātakārasyaiva lopa iḍbhāvaś ca, kṣībaḥ, kṛśaḥ, ullāghaḥ.
anupasargād iti kim? praphultaḥ, prakṣībitaḥ, prakṛśitaḥ, prollāghitaḥ.
kathaṃ saṃpraphullaḥ, utpraphullaḥ, phulla vikasane 'cā siddham.
parikṛśa iti kena siddham, vacanaṃ tu rūpāntaraṃ syād iti.


avarṇād ūṭo vṛddhiḥ. Kāt_4,6.116

dhātor adhātor vā 'varṇāt parasyoṭo vṛddhir bhavati.
śava, śauḥ, śāvau, śāvaḥ.
dhāvu, dhautaḥ, dhautavān(←ghº).
avanam, ūtiḥ.
paṭotiḥ.
janān avati, janauḥ, janāvau.
ūṭa iti kim? adyoḍhā, katoḍhā.
aur iti siddhe vṛddhigrahaṇaṃ maṅgalārtham.


iti daurgasiṃhyāṃ vṛttau kṛtsu ṣaṣṭhaḥ pādaḥ samāptaḥ.

iti kātantraṃ samāptam.



